Yettɛummu di temda n rrezg.
Zgan ḥemmlen-t.
Zgan sswayen-t war cceḥḥa.
Aɣbalu n leḥnana-nsen.
Ferruǧa d yiwet n teḥdayt i as-yettilin.
D tameddakelt n temẓi.
Akken i d-kkren, akken i d-tturebban.
Akken i ttawin abrid n uɣerbaz.
Deg wulawen-nsen teɣli zzerriɛa n yimɣi n tayri.
Teǧǧuǧǧeg tefsa di tebḥirin n wulawen-nsen.
Tayri zeddigen, yeṣfan am tmeqwa-nni n yimeṭṭawen i d-yeffɣen seg wallen-is.
Myeḥmalen mačči d lhedra n yiles.
Lulen-d akken ad myeḥmalen.
Snat n tfekkiwin yettidiren s yiwen n rruḥ.
Icuddan n tayri i icudden ulawen-nsen.
Yettẓeyyir fell-asen.
Yessemqarab gar-asen.
Beɛden ɣef wallen n wid i ten-yessnen.
Tturaren am warrac imecṭaḥ.
Tzemreḍ ad asen-tsemmiḍ iderwicen.
Tessemxel-iten tayri.
Yal tikkelt mi ara ilin weḥḥed-sen awal-nsen ẓid.
Ulawen-sen unagen ɣer yiwen n umaḍal.
Lǧennet di tudert.
Tayri-nsen ur tesɛi ara azemz n tlalit.
Asmi d-lulen, ufan-d iman-nsen myeḥmalen.
Lulen-d akken ad myeḥmalen.
Iseggasen ttɛeddin, zerrben.
Ttimɣuren deg usmud.
Yettimɣur usirem-nsen.
Ad d-yas wass ideg ara ten-tezdi tayri i lebda.
Azekka ara d-ruḥeɣ ɣer temqeddemt n tmurt n Kanada.
Ad asen-awiɣ akaram.
ur d-mazal ara buhan n lweqt.
Tasdawit n Uṭawa d yiwet seg tesdawiyin timeqqranin di ddunit.
Nutni ɣur-sen akud yesɛa azal.
Zik i ttnekkaren i lecɣal-sen.
Ur iyi-ttaǧǧa ara weḥd-i !
Yessikid-itt ɣer wallen.
Mazal ur tt-yeṛwi ara s tmuɣli,
Ḥala tiddin ara tedduḍ yid-i.
Tura nekk yid-m meqqrit i sin.
Nessen leṣlaḥ-nneɣ.
Nekk yid-m teddez tebrez.
Ulac win izemren ad ibedd deg ubrid-nneɣ.
Ulac win ara iqarɛen tasulya-nneɣ.
Tameddit-agi ad asen-iniɣ deg uxxam.
Bɣiɣ ad am-qqneɣ taxatemt qbel ad ruḥeɣ.
Ad nerr axxam.
Ad nexdem yiwet n tmeɣra ulac win i tt-ixedmen.
Ad d-neɛreḍ merra leḥbab-nneɣ.
Lferḥ n Ferruǧa yewweḍ s igenni.
Tḥar melmi ara tels taqendurt tamellalt.
Taqendurt n teslatin.
D wagi i d asirem n yal taqcict yewwḍen ɣer tizi n zzwaǧ.
Ur zmireɣ ara ad idireɣ war ma telliḍ s idisan-iw.
Kemm merra i d kulci di ddunit-iw.
Tluḥeq-iyi-d tmettant.
Fkiɣ-ak iman-iw imi d kečč i d nekk.
Tudert d kemm i tt-icebbḥen, ul-iw mi t-tkecmeḍ.
Terriḍ-d tawwurt sdaxel.
Tawwut-nni ḥala kemm i yesɛan tasarut.
Leḥmala-inu mačči am wakken i tt-ssnen wiyaḍ.
Leḥmala-w tekka-d nnig leḥmala n wiyaḍ.
Tameddit-nni Ḥemmu iqirr-d i baba-s s tayri-ines ɣer
Ferruǧa.
Netta ur yettsetḥi ara s leḥmala.
Yefka-as tameẓẓuɣt s yiwet n tsusmi ad as-tiniḍ d ablaḍ.
Tewwet lbumba deg wul n Ḥemmu.
D awezɣi ad tzewǧeḍ kečč akked Ferruǧa.
D weltma-k di tuṭṭda.
Yiwet n tebbuct i teṭṭdem.
Ur qebbleɣ ara annect-a.
Tidet yiwet, d tagi i d tidet ilaq ad tt-tqebleḍ.
Ɣeɛwayed-nneɣ akka i gan.
Amek ara iqabel azekka taḥbibt n wul-is ?
Amek ara as-d-yeggurraɛ tidet ?
Yeqqel kulci gar wallen-is rẓag.
Mi tt-iwala yebda wul-is yedduqqus.
Ad as-tiniḍ d tuddza n umehraz i yellan deg wul-is.
Tecbeḥ, ugar n wayen iɛeddan.
Yeẓmeḍ-itt-id ɣer yidmaren-is.
Netta yettru, nettat tettru.
Ula d nettat ḥkan-as-d yimawlan-is.
Ḥemmu iruḥ ɣer Kanada.
Yewwi deg wul-is amecṭuḥ ismektiyen n tayri-ines tameqqrant.
Yunag, ammer ahat ad yettu.
Leḥmala i yefkan iẓuran.
Kra din yeffer-it deg tekwat n yismektiyen.
Ad yeglu yis-sen.
Yerna-as ula d lɣerba.
Yettraǧu s ccuq melmi ara d-yeɣli yiḍ akken ad as-yeḥku ɣef tin i t-yeǧǧan yettru.
Ferruǧa tuɣal-as tudert d timḍellas.
Tettɛawaz uḍan tḥekku tamacahut-is i tziri akked yitran.
Ammer ahat ad taf ɣur yiḍ ddwa ara iṣebbren ul-is.
Ur zmireɣ ara ad d-sfehmeɣ ambiddel i yeḍran yid-s.
Ur zmireɣ ara daɣen ad as-d-jebdeɣ awal.
Ul yeččur, tagnit teḍyeq.
Ttalint-tt-id nnhati n tidiwin yerɣan.
D tawḥidt, ur tufi win iwumi ara teḥku tabaḍnit.
