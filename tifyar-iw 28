Attan tezzi-d ccetwa.
Lehwa aḍu d ubruri.
Yiwwas nnan am wakka.
Yemlil wuccen d yinisi.
Lluẓen bdan anadi.
La ttnadin acu ara ččen.
Xas iruḥ lexrif-nni.
A tazart i s-d-inessren.
Uccen ihi ad yaf tazart.
Am wakal deg lqaɛa
Ɣer tenqeltt inṭeq yini-as.
Jmeɛ lxir-im a weltma !
Tura mi iɛedda ddaw-as.
Yesseqnunuḥ akk fell-as.
Ayen akka deg-i teččiḍ-tt-id?
Neɣ diɣ asmi ara iwali.
Tarbibt n waḍil di tecwawt.
Semmum a tinnat !
Deg ubrid afen iniɣem.
Ɛanwa win iwmi yeɣli.
Yeɛna yinisi ad t-yeddem.
Ad t-nebḍu a wali.
Di tigi rray efk-iyi-t.
Ɣer win yugaren wayeḍ.
Di leɛmer deg-neɣ yečč-it.
Yenṭeq yinisi yin-as.
Melmi tluleḍ ?
Yecmumeḥ wuccen yerr-as.
Asmi akken yerɣa lebḥer!
Ay amxix deg-k yersen.
Times-nni ma ur teẓriḍ.
D nekk i s-tt-id imekknen!
Dɣa yenna wuccen.
Yekka-d uɣaref nnig-s.
Yečča iniɣem-nni weḥd-s.
Kemmlen abrid la leḥḥun.
Ad afen aftat n tasa.
Acu n umsewweq ad d-yeqḍun.
Yeɣli-yas-d ɣer lqaɛa.
Yin-as wuccen : wa d ablaḍ.
Iwakken ad t-yečč iman-is.
Yin-as yinisi : ay aseqqaḍ.
D tasa ad tebḍu ay ukyis.
Yin-as Mḥemmed : ad teččeḍ!
Ɣer win meẓẓiyen ɣef wayeḍ.
Yezwir inṭeq yinisi.
Ṭṭef-iyi-n tura ad n-laleɣ!
Dɣa yebda ad d-iteffeɣ si  tebḍant-is  ɣer berra.
Ad yewwet ɣef yiniɣem-nni yečč-it diɣenni weḥd-s.
Ar uccen ad t-yeǧǧ akkenni siwa laẓ-is d amwanes.
Ad as-tt-iṭṭef akken d tuḥsift fell-as ad yebbuɣeddi.
Tagi d ddunit Ass fell-ak wayeḍ fell-i.
Ɣer teɣrast yaẓ lemɣeffel.
Yekkes-as tadimt s tuɣmas
Aɛeggun ar d-ineḥḥel.
Tid-nni ddunt-d fell-as.
Tizizwa ad d-grent deg-sen.
Ad d-mmɣent ɣef umsebrid.
Ɣlint s twaqsa ɣef wuccen.
Armi t-rrant am uyeddid.
Deg yinisi ageswaḥ ad yerr.
Taqerruct-is ɣer daxel.
Yettaḍsa ɣef bu drader.
Sidi Mḥemmed lemqeggel.
Yuɣal s aglilez iɛeddi.
Ineq di tizizwa t-yulin.
Armi d asmi yessali.
Yečč-itent ruḥent akin.
Teqqim deg wuccen afuḥan.
Geddac netta di lɣar-is.
Yessetḥa seg tin s-iḍran.
Acḥal ur d-iskin udem-is
Nnan-ak seg assen-nni isserked iman-is yecɛef.
Ur yuɣal ad as-yundi i  yinisi wala ad t-yeṭṭef.
Di tedwirt n tzizwa.
Ay asmi iddukel yinisi.
Netta d wuccen ad d-akren amment i tzizwa lɛali.
I tedwirt ad as-kkren.
Ad afen ahat ad  ilint.
Miyya d taɣrast n uqeccuc.
Ɣef tqamtin tiden ad ssnint.
Ad ɣumment s kra n umeccuc.
Xtiren yiwet n teɣrast.
Nnan d tamment tergel.
Yuɣal Mḥemmed yin-as : Aẓ a Muḥend nekk fiḥel
Nniɣ-as kečč meẓẓiyeḍ, ur k-id yettwali yiwen.
Ciṭ n tamment ad aɣ d-tekkseḍ.
 Lḥu wi aɣ-d-ittafen.
Muḥend afus-is wezzil.
Taluft attan ɣer ɣur-k.
Kkes-aɣ-d kra n tḥedrin.
Taseqqart n zzwaǧ.
Nnan-ak yiwwas uccen yennuɣ netta d tɛeggalt-is.
D allen-is dayen i yufraren.
Fell-as iɛiwed zzwaǧ-is.
Ad yekker iciwer inisi.
Yuɣal yesnejma-d lewḥuc.
Ggugin-d qeccuc meccuc.
Ad tṣellim ɣef nnbi ay atma.
Abbuh a medden nenṭer.
Ɣur-neɣ yiwet n lɛadda ma ulac uɣilif texser.
Tagi di zzwaǧ-nni-nneɣ.
Nekkni s leqbayel n tkessart.
Ardeqqal ad wen-tt-mmleɣ.
Awal nessa-d tazeggart !
Yyaw tura ad iyi-temlem.
Melt-iyi d acu i ɣ-yeǧǧan.
Awtul am wakken i t-tessnem, d tawtult i yettaɣ kan.
Imi d-yuɣal ɣer leɛqel-is yuɣal daɣen yeqqar-as.
Xas ma ur nemlal ara di tudert ad nemlil dihina ddaw n wakal.
Dinna ulac lmut ara yekken gar-aneɣ.
Dinna d tudert n lebda.
Azul a Jeǧǧiga id-as tenna yemma-s n Ɛli.
Azul a xalti.
Tekker msalament, tefkayas-d akersi.
Qqim rtiḥ.
Limer ad tezreḍ acḥal-iyi tessefraḥ tirza-inem.
Ɣer da yal mi-d-kecmeḍ fell-i am waggur tzeggireḍ-d tafat sdat-m.
Ad kem-yeḥrez Rebbi a Yelli.
Ad am yernu Rebbi di ccan.
Ula d nekk ttiḥmileɣ ad d-aseɣ ɣur-m.
Akken ad kem-ẓreɣ.
Iɣimi yid-m ur t-regguɣ ara.
Awal yid-m am tamment.
Ass-a usiɣ-d ad kem-nnaɣeɣ.
Ad iyi-tennaɣeḍ yerna ulac imḥaddan.
Amek yefka-am wul-im kraḍ n wagguren aya ur d-ḍalleḍ ɣur-neɣ s axxam?
Ur stafeɣ ara, ɛegguɣ di lxedma a xalti, ulac lweqt.
Ma yella kra teḥlaǧeḍ aql-i da a xalti
Ur ḥemmleɣ ara ad iyi-d tessiwleḍ a xalti.
Lliɣ ttmenniɣ ad sɛuɣ taqcict ad-iyi ssawalen a yemma.
Rebbi ur yektib ara.
Asmi kem-id-yessekcem Ɛli ɣer uxxam imir-n kan i tkecmeḍ ɣe wul-iw.
Ḥulfaɣ am akken Rebbi ur iyi-bxil.
Yefka-yi-d ayen akken zgiɣ ssutureɣ deg-s.
Yefka-yi-d taqcict.
Tura deg leɛnaya-inem ssawal-iyi-d Yemma.
Nekk ad am-ssawaleɣ Yelli.
Ččurent wallen d Jeǧǧiga d imeṭṭawen.
Tekker mḥebbacent, ta teẓmeḍ tayeḍ ɣur-s.
S usnexfet i d-tenṭeq Jeǧǧiga.
Ula d nekk ur sɛiɣ ara Yemma.
Tura d kemm id yemma.
Ad am-yeḥrez Rebbi ayen ɛzizen fell-am.
Jeǧǧiga tḥulfa s yiman-is tezder di temda n leḥnana.
Nettat tettwaḥarrem si leḥnana n tyemmat.
Ur tesɛi ara tin i wumi ara tessiwel a yemma.
Am  rrezg-im a Ǧiǧǧi tura tesɛiḍ yemma-m.
Ulac tin izemren ad teččar amkan i teǧǧa tyemmat d ilem.
Teẓriḍ iswi n tirza-inu?
Tenniḍ-iyi-d ad kem-nnaɣeɣ.
Awer awḍeɣ ma ad nnaɣeɣ d lmalaykat i kem-yecban.
Bɣiɣ ad kem-steqsiɣ.
D acu ara tiniḍ di Ɛli?
D aqcic n lɛali yewzen, yerzen.
Yessen lḥeq-is yessen lḥeq n medden, ur tufiḍ i-t ixuṣṣen.
Ad tqebleḍ zwaǧ-yid-s?
Ǧiǧǧi yeqqur wawal deg imi-s.
Tkemmel-as ula d leḥya.
Deg yiwet n tegnitt tuɣal tesqewqiw ur d-tessefray ara imeslayen-ines.
Ihi lmaɛna-ines tuggiḍ!
Macči d ayagi i d-qesdeɣ.
Lamaɛna xir, d acu aha, sefru-d awal-im, kfu-t-id.
Ihi ala tidet ara m d-iniɣ.
Ul-iw fkiɣ-t.
Iwumi t-tefkiḍ?
Tekker Ǧiǧǧi tules-as-d tamachutt-ines gar-as d Urezqi.
Si tazwara-ines armi d-tufa iman-is di sbiṭar.
Yemma-s n Ɛli tefka-as tameẓẓuɣt.
Tesla-as, armi ula d nettat tuɣal tettru seg wakken i tt-tɣaḍ Ǧiǧǧi.
I tura akka ara teqqimeḍ di lehzen n yal ass ?
Mazal ur tekfi ara ddunit, a tudert tettkemmil a yelli.
Tudert tettkemmil ɣef yimawlan-is.
Wamma nekk rriɣ fell-as timedlin seg wasmi i zegleɣ ttiɛad-inu.
A Yelli ur am-ilaq ara ad terreḍ tudert-inem di leḥzen.
Ur am-ilaq ara ad tidireḍ s wayen ifaten.
Izri-inem ur ilaq ara ad t-teǧǧeḍ ad d-yezger ɣer yimal-inem.
Ilaq-am ad tettuḍ ayen iɛeddan.
Ur cukkeɣ ara ad izemireɣ, ɛerḍeɣ lamaɛna ufiɣ-d iman-iw ur zmireɣ ara.
Ur seḍlam ara iman-im.
Ur ttlummu ara iman-im.
Imi ula d lmektub yettkemmil, ḥala ayen i am-iketben ara teččeḍ.
Ahat si leṣlaḥ.
Tikwa ad tḥemmleḍ taɣawasa nettat ad tili di ṭṭar-im.
Tikwal ad tkerheḍ taɣawsa netta tella di leṣlaḥ-im.
Yella kra n leṣlaḥ di twaɣit?
Tamachutt n tayri-nwen yeḥkem fell-as lmektub s facal.
Acuɣer ur tettɛawadeḍ ara tirmit tis snat.
Ur ɣelleq ara ɣef yiman-im.
Ur ttarra ara temẓi-m ɣer lḥebs.
Mazal-ikem meẓẓiyeḍ a yelli.
Melmi ara ifak fell-am leḥzen-agi?
Ad yeɛyu ad ifarreǧ Rebbi.
Kulci yezmer ad yeḍru ula d awezɣi yezmer ad yili.
Ɣer Rebbi kulci yeshel.
Ilaq ad teḥṣuḍ.
Ur yelli uwezɣi.
D tillawt i d-yettḥettimen iman-is di yal tikelt.
Tesɛiḍ lḥeq.
Mazal ur iyi-d-terriḍ ara ɣef usteqsi-inu.
Tewhem amek ara s-d-terr i usteqsi-ines.
Ur ẓriɣ sani ara iyi-tessiweḍ tmacahutt-agi-inu.
Surf-iyi deg leɛnaya-inem, welleh ma ẓriɣ.
Xemmem s leɛqel-im.
Ɛli iḥemmel-ikem.
Nekk d baba-s nettmenni ad tqebleḍ.
Ad tiliḍ d tislit-nneɣ.
Lferḥ-nneɣ d ameqran mi ara nwali mmi-tneɣ yezweǧ d tin iḥemmel.
Skud mazal-aɣ nedder ad neḥder i tmeɣra-ines.
Xemmem mliḥ, acu kan issin d acu ara textireḍ.
Arezqi d izri ma d Ɛli d imal.
Ǧiǧǧi thar amek ara texdem i yiman-is.
Ad tesmeḥ deg Urezqi ad textir zwaǧ d Ɛli.
Acku twacult-ines texdem-as aṭas n lxir.
Tufa ɣur-sen ayen i tt-ixuṣṣen.
Amek ara tagi zwaǧ d Ɛli, amek daɣen ara tesmeḥ di tayri-ines tamezwarut ?
Amek ara tettu Arezqi ?
Akken texdem teɛweq tenta tagust deg wul-is.
Tesnedfeḍ tasa n tfednin-iw.
Ur teẓri ara meskint deg wacu i d-tebbertex.
Yers-d Urezqi si tkarust-ines.
Yewweḍ zdat tewwurt.
Axxam n umɛallem-ines.
Yerfed allen-is ɣer ṭṭaq iwala Sekkura.
Rettfarriǧ-d ɣur-s.
Twala-t id-kan truḥ-d ad-as d-teldi tawwurt.
Yekcem s axxam nettat tesseḍfar-as tamuɣli.
Tettfaras-it xarṣum s wallen.
D tidet sekkura d tasekkurt di thuska.
D aggur i yettfeǧǧiǧ wudem-is.
D timsetḥit, tesdaray udem-is yal mi ara d-temlil d Urezqi.
Amek armi Arezqi ur d-yerri ara s lexbar ?
Tekseb Sekkura ama di thuska ama d i ttrebga.
Waqlila d tidet am akken id-as yenna umeddakel-is Muqran.
Ur yesɛi ara ul seg wasmi t-yefka d tunṭlict i Jeǧǧiga.
Ṣṣut n sekkura.
Ansuf yis-k ay Arezqi.
Am win ara-t-id yesduqsen seg yiḍeṣ.
Yuɣal-d ɣer umaḍal n tillawt.
Yeɛreḍ ad as-yezmumeg s udem-is lamaɛna ur yessaweḍ ara.
Udem-is iɛuhed azmumeg seg wasmi s-truḥ Ǧiǧǧi.
Seg wass-n ur yezmumeg.
Sekkura tezmumeg-as d- tenna-yas.
Nawleɣ-d imensi am wakken i t-yebɣa lxaṭerik.
Arezqi yewwet aqarru-ines di lqaɛa.
Iɛedda iruḥ amzun akken Sekkura ulac-itt.
Ur as yerri ara ccan.
Tedda yid-s armi d taxxamt n yinebgawen:
Baba atan yeccucuf.
Yemma ha-tt-an di texxamt n usewwi.
Tekker Sekkura tessaɣ rradyu.
Di rradyu-agi tɛedda-d yiwet n tezlit.
Nekk d awlawi i ddreɣ.
Aḥbib ula d aḥbib ctaqeɣ-t.
Acemma ur t-ksibeɣ d ayla.
Lamaɛna ḥelmleɣ-kem.
Ur tufiḍ d acu sɛiɣ d ayla.
Akken ad-am t-fkeɣ
Sɛiɣ kan inan-iw.
D aya kan i sɛiɣ.
Imeslayen-agi n tezlit-agi.
Tewwet znezla deg tfekka n Urezqi.
Yemmekta-d umeɣbun n Rebbi.
Yuɣal-as lmus ɣer lǧerḥ.
Lǧerḥ n i as-d-yeǧǧa beṭṭu d Jeǧǧiga.
Ad-s tiniḍ win ixedmen tamedyezt n tezlit-agi yexdem-itt ilmend n Urezqi.
D tidet ur tufiḍ d acu yekseb asmi yemyussan yid-s.
Ur tufiḍ d acu ara-s yefk.
Lamaɛna iḥemmel-itt.
Leɛqel-is iruḥ, isewweq wissen sani.
Yekcem di tirga n uzal qayli.
Dɣa tejbed-it-d Sekkura seg targit-ines.
Rezqi, way Arezqi teɛjeb-ik tezlit-agi.
Nezzeh.
Atah yekcem-d umɛallem-is.
Azul ay Arezqi, ansuf-yis-k ɣer uxxam-nneɣ.
Yekker-d msalemen.
Tanemmirt ɣef tinnubga-agi ɣer yimensi.
Sderwec ay arezqi sderwec, ɛni d aberrani i telliḍ ?
S tezmert-ik lecɣal teddun akken iwulem.
Mazal xxuṣen-aɣ ixeddamen.
Lexṣaṣ n yixeddamen d ttbut d akken takebbanit-nneɣ simal tettimɣur.
Si mal tettnerni.
Tajmilt ad tuɣal i kečč.
Seg wasmi telliḍ ɣef uqarru-ines.
Nekk xedmeɣ kan ayen yellan fell-i.
D lxedma-w kan i xedmeɣ.
Limer yal yiwen ixeddem axeddim-is am akka txeddmeḍ yili tamurt ad terfed iman-is.
Ad taweḍ taqacuct.
Ɣef wanect-a takebbanit-nneɣ tuɣal d nettat i d takebbanit tameqran di tmurt.
Ruḥ ad tɛiwneḍ yemma-m.
Ɛiwen-itt-id deg yimensi.
Ahat Arezqi yelluẓ.
Ma yella d awal ur yettfat ara.
Tekker truḥ ɣer texxamt n usewwi.
Akken ad tɛawen yemma-s.
Nutni qqimen tmeslayen gar-asen ɣef uzekka n tkebbanit-ines.
Lamaɛna Arezqi yettɣas, yettruḥu.
Amzun akken mačči dinna i yella.
Anda tsewqeḍ ay Arezqi ?
Ur tufiḍ sani, aqlih da.
Hedreɣ-aken ur iyi-d-terriḍ ara.
Ddiɣ d yesmektiyen.
Mazal-ik d yesmektiyen iqburen.
Ɛreḍ ahat ad tettuḍ.
Ɛerḍeɣ ur zmireɣ ara.
Xas akka temmut.
Xas temmut mazal-itt tedder deg wul-iw.
ihi akka ara teqqimeḍ di leḥzen n yal ass.
Ilaq ad tqebleḍ ayen i k-d-yefka Rebbi.
Mreḥba s wayen d-yefka.
Llah ɣaleb, mačči d lebɣiw.
Ḥemmleɣ, d amyag i yeftin deg yizri.
Izri d ayen iɛeddan ifut.
Ayen ifuten yemmut.
Ayagi d awezɣi.
Di tudert ulac awezɣi.
Ǧiǧǧi simal yettiɣzif fell-as yiḍ.
Ma ṭsen waman d yisɣaren nettat ur tgin ara.
Tettxemmim amek ara tefru tamsallt n zwaǧ-ines.
Teḥṣa d akken d aqcic n lɛali.
D argaz yifen irgazen.
Ur tezmir ara ad tḥemmel am wakken i tḥemmel Arezqi.
Tawacult-ines xedmen-as lxir d ameqran mačči d ayen ara tenker.
Tura amek amek ara tqabel, s wacu n wudem ara-ten-temmager ?
Amek ara d-yeffeɣ seg yiles-ines wawal ?
Ad yesseɣli leḥzen d ameqran deg uxxam n Ɛli.
Xas ulamma nutni fkan-as lxir d ameqran.
Lamaɛna imi ɣef wudem n Urezqi tezmer ad tesmeḥ akk di lerbayeḥ yellan.
Acku ɣer-s nettat tettidir kan i Urezqi.
D netta i d asirem-ines.
Tettmenni lemmer ahat ad t-id temlil kra n yiwen wass.
Ad as-d-tales timental i tt-yeǧǧan ad tezgel ttiɛad-ines.
Deg wallaɣ-ines ttuɣalent-d tugniwen n wayen tesɛedda d urezqi.
Tuɣal testeqsay deg yiman-is.
Anda yella tura ?
Amek i as-teḍra ?
D acu i ixeddem?
Yettu-yi?
Yezweǧ neɣ mazal?
Tufa-d iman-is testhetrif tettreǧriǧ kan s yisem n Urezqi.
Arezqi mi yiweḍ s axxam deg yiḍ yugi ad t-id-yas yiḍeṣ.
Yemmekta-d adiwenni-nni yellan gar-as d umɛellem-is.
Waqila d tidet yesɛa lḥeqq.
Ɣer twaɣit i tedduɣ.
Tedduɣ ad sruḥeɣ ayen d-yegran deg tudert-inu.
Nekk i iqeblen ad idireɣ s wayen ifaten.
D acu d-rebḥeɣ si leḥzen-agi d-sseɣliɣ fell-i ?
Acuɣer ara idireɣ deg yezri ?
Acuɣer ara qebleɣ i wayen ifaten a d-yezger ɣer yimal ?
Arezqi yeḥṣa d akken iteddu ad as-yefk yelli-s.
Yeḥṣa daɣen Sekkura d tidet tḥemmel-it.
Netta iḥulfan-ines ɣer Sekkura d iḥulfan n tegmat d iḥulfan n tmidi.
Yexdem leḥsab-ines d akken limmer ad yezweǧ d Sekkura ilaq-as ad yettu qbel Jeǧǧiga.
Tatut n Ǧiǧǧi d awezɣi.
Ǧiǧǧi d tajeǧǧigt i d-yemɣin deg tebḥirt n wul n Qaqi.
Ur tɛeṭṭel ara kan.
Tuɣal sellawet tesseɣli ifarra-is.
Temmut qbel ad-tt-id tessaweḍ tefsut.
D tigi i d tid yuran.
Msebḍan ass n ttiɛad n temlilit-nsen.
Ttiɛad n temlilit yuɣal d ttiɛad n beṭṭu.
Yeqqim yettmeslay d yiman-is.
Limmer mačči d tawaɣit i d-yeḍran wissen ma ad d-tas ɣer ttiɛad neɣ xaṭi.
Yeḥṣa d akken tḥemmel-it ulac din ccek.
Amɛellem-is daɣen ur yeṭṭiṣ ara.
Kulci ɣef tiṭ-is.
Yeḥṣa d akken tḥemmel-it Sekkura.
Tezder di leḥmala-ines.
Yeḥṣa d akken Arezqi yefka ul-is.
Mazal iḥemmel tin yemmuten.
Yezmer dɣa ad yettu?
Yeḥṣa daɣen yelli-s ur tettidir ara di rrezg ma yella tezweǧ d urgaz iḥemmlen tayeḍ.
Yeḥṣa d akken lsas n zwaǧ d tayri.
Yemma-s n Ɛli ula d nettat tettxemmim am umɛellem n Urezqi.
Teɛreḍ ad tessefhm-it.
D acu i am-d-tenna?
Acuɣer mazal ?
Ilaq ad d-terr s lejwab d umatu!
Ad txemmem s lɣerḍ-is.
Meskint mazal semḍet tyita.
Yewɛer akken ad tettu.
Tura qrib sin iseggasen mazal ur tettu.
Timsall am tigi ḥala win yewten d win yettewten i yeẓran.
Limer d taqcict i lliɣ yili s ccuq s lferḥ ara qebleɣ Ɛli d argaz-inu.
Deg waya tesɛiḍ lḥeq.
Imi sɛiɣ lḥeq i wacu anect-a n uraǧu.?
Ulac uɣilif ad nernu ad nerǧǧu ciṭṭuḥ.
Xaṭi nekk bɣiɣ s uzekka ad d-terr s lexbar.
Azekka! ilukan ad tagi.
Ma tugi aṭas ara s-iruḥen.
Ɛni ad tt-teḥebseḍ si lxedma ?
Ixemmem ciṭṭuḥ yuɣal am win ara yuɣalen di rray-is.
Tamsalt n lxedma weḥdes, tamsalht n jwaj weḥdes.
Ad teqqim kan deg umkan-is.
D aseɛdi win ur neḥḍir ara i twaɣit-a.
Ula d Muḥend-iw yedda!
Ass aneggaru n tudert-iw.
Ḥareɣ ad fakken yimuras, ɛyiɣ seg uxxam.
Yenɣa-yi wammas-iw.
Am yiḍelli am wass-a. 
Mazal teḥwaǧ-itt tkebbanit-nneɣ.
D ayagi i uggadeɣ nekk.
Yeɛya si lxedma.
Azekka-nni ṣbeḥ Arezqi ur yeẓri ara amek i d-yufa iman-is itezzi.
Itenneḍ deg umkan anda yettemlili netta d Jeǧǧiga.
Amkan n ttiɛad-nsen.
Ahat yejjem amekkan-nni.
Acuɣer d-yusa ɣer da?
D acu i t-id-yewwin ɣer da?
Ahat yusa-d ad as-yeḥku i umkan-agi.
Ayen i as yeḍran.
Yal tiɣmert yal tardast deg umkan-agi.
Tesmektay-it-id s Jeǧǧiga.
Tesmektay-it-id s ttiɛad-ines amezwaru.
S tayri-ines tamezwarut.
Amkan-agi n ttiɛad ur ibeddel ara.
D win n zik d win n tura.
Acukan ula d netta yettban-d fell-as leḥzen.
Yeḥzen am wakken i yeḥzen Urezqi.
Amzun akken s yiwen uɛekkaz i ttewten.
Zik-nni yella yettas-d akken ad yemlil d tmaɛzuzt-is.
Akken ad yemlil d teḥbibt n wul-is.
Ma d tura yusa-d akken ad yenṭel ismektiyen-ines.
Ismektiyen i t-yerran yettidir kan i wayen yezrin.
Tura kulci ibeddel.
Ula d netta ibeddel.
Iwala iman-is ṣebḥ-a ɣer lemri imi yessared udem-is.
Ur yeɛqil ara iman-is.
Yeqqar-as i lemri wagi mačči d nekkini.
Ula d wid-nni i t-ikerhen zik-nni tura ḥnunfen-d ɣur-s.
Ula d ɛemmi-s-nni i t-itelḥen seg uxxam tura yemḥaḥed-d ɣur-s.
I ixeddem ṭṭmeɛ.
Yessuter deg-as ad as-yeg amḍiq n umahil i mmi-s.
Arezqi d bab n lxir yal win t-id iqesden iqeṭṭu-yas-d taɣawsa yeḥwaǧ.
Medden ttwalin-t  yezder di rrezg.
Neɣ am wakken i qqaren di rbeḥ ɣer yiri.
Lamaɛna di tidet a Rebbi tɛelmeḍ.
Ur yeqriḥ ḥedd usennan ala win yeddan ḥafi.
Ibed yessikkid ɣer temrirt yellan deg ufus-is.
Zik-nni di lawan-agi i yettmlili netta d jeǧǧiga.
Ǧiǧǧi dayen tefra-tt d rray-is ur tqebbel ara jwaj d Ɛli.
Akken yebɣu yili lḥal.
Akken yebɣu yesqam-as-d.
Acku deg yixemmimen-ines ur tuyes ara.
Tumen d akken kra n wass ad temlil d Urezqi.
Arezqi ibedd anda yuɣ tannummi yettraǧu-tt.
Yessikkid deg yemsebriden.
Mazal ur yumin ara.
Yeqqar-as amer ahat ad d-iwali udem-is gar teḥdayin d-yettɛeddin.
Yekker ad iruḥ ad yeǧǧ amkan n ttiɛad.
Ad as-tiniḍ d ddkir i yellan deg umkan-nni.
Arezqi d uzzal, yegguma ad iḥerrek.
Yesmeɣnunes kra n tedqiqin, dayen yefcel, yuyes.
Yerfed allen-is mlalent-d d wudem n Jeǧǧiga.
Iḥulfa tezlez fell-as ddunit.
Yewwet lebraq di tefekka-ines.
Ul-is yenṭṭeg-d si daxel n teffekka-ines am uɛeddam ɣer temda.
Arezqi ibedd deg umkan-is am usebdad.
Yekkaw ur yezmir ad iger asurif.
Wa yettazal ɣer wa.
Mlalen di tlemmast myezmaḍen.
Ul-nsen yeččur d tujma, d tayri.
Uɣalen wa iṣeffeḍ imeṭṭawen-is i wayeḍ.
Ur uminen ara ma d targit neɣ di tillawt i deg i llan.
Yessemlal-iten lmektub i lebda.
Anda akken i ten-yebḍa.
Ḥkiɣ-as ayen akken d-yeḍran yid-i i yemma.
Teḥmeẓ-iyi ɣur-s tebda txezzu cciṭan.
Tettɛawad-d i kra n yimeslayen n ddɛawi neɣ ma d leqran s taɛrabt.
Ur ɛqileɣ ara d acu-ten.
Tessefhem-iyi-d d akken yezmer ad yili d aruḥani yelhan  i izedɣen axxam-nneɣ.
Neɣ wiss ma yezdeɣ-iyi-nekk.
Nekk ssirmeɣ ad yili d axxam-nneɣ i yezdeɣ.
Ma d nekk kan i as-yehwan ad tt-yeddu fell-i dɣa terwi.
Tameddit-nni cucfeɣ, ẓulleɣ xas akken acḥal seg imi i tt-ǧǧiɣ.
Rniɣ ɣriɣ kra n tṣurtin seg nnesxa.
Gummaɣ ad thedneɣ.
Tikelt tamenzut i sliɣ i taɣect deg wallaɣ-iw.
Mi lliɣ d tanubit.
Lliɣ ttḍebbiqeɣ iceṭṭiḍen deg texzant.
Akken i t-skureɣ ad d-yeɣli.
Tenna-i-d yiwet n taɣect n urgaz.
Anef-as d anegaru !
Ih !welleh ar d ṣṣeḥ ! 
Sserseɣ-t kan frawseɣ-d, ayhuh !
Wi yi-d-yennan akka ?
Ssikdeɣ seg ṭṭaq yeldin ɣer tama-w, ulac win-d-ufiɣ din.
Fɣeɣ d tazla s afrag walaɣ ma yella win d-iɛeddan.
Neɣ win yeffren din ulac.
Tḥeqqeɣ-d ulac akk win yellan deg uxxam ass-nni.
Baba deg lxedma, yemma ɣer ṭbib, gma deg uɣerbaz.
D anwa i d-ineṭqen ɣur-i akken ihi ?
Yeffeɣ-iyi laɛqel, tekcem-iyi targagayt, sawraɣ, tugdi.
Lḥaṣul yeddem-iyi uḥemmal.
Qqimeɣ akken kmumseɣ deg ufrag armi d-tuɣal yemma.
Tufa-yi-d kmumseɣ seg tugdi.
Allen-iw ffaɛjent seg yimeṭṭawen. 
Ɣilen yettwazdeɣ ziɣ d aṭṭan n teskizufrinit i yuḍen
Mačči kra ur nefhim ara ad t-nerr ɣef yiruḥaniy
