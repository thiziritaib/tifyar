Ayt Yeḥya Musa.
Areqqeɛ n Uxxam n Tmusni.
D ayen yelhan wayen i d-yellan iseggasen-a ineggura di temnaḍt n Yiwennisen.
Taɣiwant n Ayt Yeḥya Musa.
Yennulfa-d din yiwen n umeɣnas i yettidiren di tmurt n Telmant.
Axxam n Tmussni ideg lemmden warrac ayendin d tilufa, ala s tutlayt taqbaylit.
Dɣa, akken ad yesɛu udem d amaynut, ad yimɣur di tallunt.
Ttilin-d akka kra n yiqeddicen n lebni deg-s.
S wayen i sɛan d ttawil wid i t-id-yessekren.
Ɣef uqerruy-nsen mass Ḥmed Manis Ɛemriwi.
Ɣef wakken i d-tewwi teɣbalut-nneɣ, ad yili meqqer Uxxam-a n Tmussni.
Ad taweḍ tjumma-s tajemmalt ɣer wazal n mitayen uxemsin n lmitrat di tlemmast n uxxam n tnezduɣt.
Daɣen, ad yesɛu tamkarḍit akked tzeqqa i tɣuri d uselmed n teqbaylit.
Ama s tarrayt tamensayt neɣ s yiselkimen d tuqqna internet.
Seg umaynut, ad n-yili ɣer sdat uselmed n kra n lḥerfat i yilemẓiyen.
Gar-asent tamikanikt, trisiti d tsenselkimt.
Am wakken ara n-yili uselmed n kra n temsal yerzan tafellaḥt deg yidurar akked useḥbiber ɣef twennaḍt d ugama.
I usmekti, ɣef wawal n yimḍebbren n Uxxam-a.
Azal n tmanyin deg meyya n yidlisen ara yersen di temkarḍit tamaynut, ad d-ttwaddmen seg tsekla taqbaylit.
Wid i icudden ɣer tussna d tɣerma taqbaylit.
Ugar n waya, ad tili deg uɣerbaz-a yiwet n tzeqqa i leqdic asegtan.
Addal, uraren n usegmi, aẓawan, amezgun, ssinima, isaragen, timziknin d wayen-nniḍen.
Rnu-as asalay i yetturaǧun ad yettwabnu daɣen din i wayen akk yellan d tinḍi taqbaylit.
Ad d-nesmekti ɣer tagara d akken, am wayen iɛeddan, ad yili uselmed deg Uxxam-a s tutlayt taqbaylit.
Arrac Iqbayliyen ara yilin deg-s tazwara, d twacult kan.
Maca, deg yimal iqerben, yezmer ad d-yuɣal d anammas asegman i warrac merra n temnaḍt.
Tugart ma yella ur d-muggren ara uguren, i d-nnan.
Deg Uxxam-a n Tmussni, ttwajerrden akka tura tesɛin n yinelmaden, gar warrac d tullas.
Ur ssiwḍen ara xmesṭac n yiseggasen di tmeddurt-nsen.
Udem gar wudmawen.
Zrin tlata uɛecrin n yiseggasen segmi yemmut Muḥemmed Uharun.
Ttɛeddayen yiseggasen, ttawin udmawen d wayen deg-sen yeḍran, s wayen yelhan d wayen ur nelhi.
Maca, isemktiyen ttɣiman, urǧin ad sefḍen seg wallaɣ.
Tigawin ur ttmettatent ara.
Akken i as-yenna dda Lmulud deg wawal-is: Yella walebɛaḍ ulac-it, yella.
Yella walebɛaḍ yella, ulac-it.
Muḥemmed Uharu d yiwen deg-sen, ɣas ulac-it, maca s wayen i d-yeǧǧa d leqdic d yigerrujen yella.
Amennuɣ ɣef tumast, mazal nettwali-t, yella u d awezɣi ur yettili ara.
Imi d yiwen seg yimeɣnasen imenza i irefden tikti n tmaziɣt d unaḍaḥ fell-as.
D yiwen i yumnen s umennuɣ ɣef tutlayt-is.
Tallit n ẓẓmik d leḥris.
Tessaweḍ tsertit n yimir, ad teṭṭef ɣer leḥbus win ara d-ineṭṭqen yiwen n wawal s teqbaylit deg tmanaɣt.
Muḥemmed Uharun d yimdukal-is, d wid ur nerri ara aḍar ɣer deffir.
Kemmlen di leqdic-nsen ɣas s tuffra.
Ẓran ma nuḍḥen nutni, ad d-taweḍ tallit ideg tamaziɣt ad d-teffeɣ ɣer unnar.
Ad d-tenser seg lebḥer n tatut.
Baba-s, yeɣli d ameɣras deg tegrawla n Lezzayer.
Yemma-s, temmut deg twaɣit n ubrid mi d-tuɣal deg tirza ɣur-s si lḥebs n Berwageyya.
Ilul Muḥemmed Uharun deg Tefrit, tamnaḍt n Uqbu di Bgayet.
Akken yekcem ɣer uɣerbaz, yella d anelmad ifazen.
Seld tagrawla, yekcem ɣer wammas n tarwa n ccuhada deg temdint n Lɛelma.
Iruḥ ikemmel taɣuri-s di tesnawit n Delles, din i d-yewwi akayad n lbak.
Teldi-as-d tesdawit n Lezzayer tiwwura.
Din i t-id-tekcem tikti n umennuɣ ɣef tmaziɣt.
Timliliyin akked Mulud Mɛemri.
Imir dɣa i yebda anadi d usekfel n laṣel.
Yessaweḍ ula ad yeg tisuqilin i temsirin n tfizikt.
Ad d-ibeggen belli tamaziɣt tezmer i tussna am nettat am tutlayin-nniḍen.
Yesnulfa-d snat n tesɣunin s tmaziɣt i yettwarun s tfinaɣ “Iṭij, Taftilt”.
Yekki gar wid i isersen lbumbat i tiliẓri taɣelnawt di tlemmast n tmanaɣt.
Smaɛil Meǧber, Lwennas Qasi d Ḥusin Cerradi d wiyaḍ-nniḍen.
Ttwaṭṭfen ɣer lḥebs n Tazult.
Din i yesɛedda ḥdac d aseggas, gar ucqerri n tfekka d wawal.
Isuturen n twaculin-nsen d twacult tamagdayt gar yinaẓuren, imyura d yimnadiyen n tallit-nni.
Yella-d usuffeɣ-nsen si lḥebs ass n xemsa yulyu.
Muḥemmed Uharun, ikemmel deg ubrid n tira, dɣa yura ammud n tmedyazt “Abrid n tlelli”.
Yura daɣen timsirin ɣef tjerrumt n tmaziɣt.
Yeɛreḍ ad d-yessuqel leqran ɣer tmaziɣt.
D netta i yuran asefru “Mass aselway” i yecna Meɛtub Lwennas deg yiwet gar tezlatin-is icebḥen.
Syin ikemmel amennuɣ deg urebbi n umussu adelsan amaziɣ.
Yella gar yimsuddsen n temlilit tis snat.
Yemmut Muḥemmud Uharun.
Yeǧǧa-d deffir-s tameṭṭut-is d snat n yessi-s.
Yemmut akken i d-ilul, di lḥif d lmizirya, maca udem-is ad yeqqim deg umezruy.
Isem-is ur iseffeḍ ara imi d azamul gar yizumal n umennuɣ ɣef tidet.
Ma d aɛebbuḍ i yettarran imdanen dreɣlen, nekk aɛebbuḍ-iw ɛemdeɣ ad t-ččareɣ d iẓra.
Tizi n Brahem.
Yemmut yiwen n uǧadermi.
Yenna unaẓuṛ deg yiwet n tezlatin-is.
Ass-agi lliɣ azekka wissen.
Yiwen deg-neɣ ur yeḍmin tudert.
Tamettant tezga d tili n umdan seg tlalit-is, armi d tamettant-is.
Dɣa, yiwen n wass ad teglu s bab-is.
Yeḍṛa yiwen n usehwu deg ubrid yellan gar Ḥasi Mesεud akked Tugurt.
Ṛuḥen kṛaḍ n yimestulen  d iseflan-is.
Ineggura-a, llan teddun ɣer ccɣel-nsen, lameεna akken yeqqaṛ yinzi iteddu waḍu akken ur as-yehwi i uɣeṛṛabu.
Imi deg ubrid-nsen, teṭṭerḍeq ṛṛuḍa n tkeṛṛust-nsen, dɣa teffeɣ-asen seg ufus, imir-n i teneqqlab.
Takerrust-a, llan deg-s kṛaḍ n yimestulen.
Sawli seg tɣiwant n Tizi n Brahem, tawilayt n Ṣṭif, i yesεan kan tmanya uɛecrin n yiseggasen di leεmeṛ-is.
Aqcic-a, yella iḥemmel medden aṭaṣ, imi yettwassen s terbiyya d teḥdeq-is, yettqadaṛ ameqqṛan d umectuḥ.
D ayen i yeǧǧan tamettant-is tezlez imawlan-is d yimeddukkal-is d kra n win i t-iḥemmlen.
Rnu ɣer waya, sḥassfen nezzeh imi mazal-it meẓẓi, yeǧǧan-asen-d lweḥc d ameqqṛan.
Ma d nekni seg tama-nneɣ, nessaram-as talwit i yiɣsan-is.
Asiḍen n yigḍaḍ n waman.
Yekker-as ussan-a uḥraz n tẓegwa n waɣir n Bgayet.
Tadwilt n unadi d uḥsab n yigḍaḍ n waman yettɛeccicen i yellan di twilayt.
Ama deg yiɣeẓran, isaffen neɣ uggugen.
Trezzu tsuddut-a yeqqnen ɣer ugama ɣer waṭas n yimeḍqan ideg nuḥen waman.
Iqeddacen-is, iɛeggalen n uẓeṭṭa n usiḍen n yigḍaḍ d yilemẓiyen n umussu asdukklan.
Acḥal yellan d igḍaḍ-a i yettɛeccicen, amek ttidiren d wamek fettin.
Dɣa, deg ukemmel n tigawt-is, yella uḥraz n tẓegwa ussan-a yezrin di lemsaq n wasif Ageryun.
Deg usamar n Bgayet, ideg ɛerḍen wid iḥeḍren ad walin liḥala n yigḍaḍ-a n waman, ad ten-siḍnen deg wacḥal i d-yeqqimen.
Ulama yewɛer akken ad tafeḍ leḥsab, ssawaḍen yirgazen n uḥraz n tẓegwa ad sɛun tikti, neɣ ad sennden ɣef ufmiḍi i d-ufan.
Tidukla i uḥraz d usnerni n tgemmi tagamant tamezrayt n Yiderginen.
Kkin deg warmud-a n usiḍen i d-yellan lqaɛ n wasif Ageryun, gar tɣiwant n Suq Letnin d tin n Melbu.
Ad d-nesmekti d akken tigawin-a n usefqed d usiḍen n yigḍaḍ yettɛeccicen, llant-d taggara-a i lmend n wass amaḍalan n yigḍaḍ imhujar.
Tura akka, akken i d-tewwi teɣbalut-nneɣ.
Mazal tettkemmil tigawt n usiḍen n yigḍaḍ n waman.
Yeḍra usihar-nniḍen deg uggug Iɣil Amda, i d-yezgan di tama n Xerraṭa.
Tuffɣiwin-a n usiḍen n yigḍaḍ, ttilin-d tanezzayt maḍi.
Imir-nni i ttemsegrawen s waṭas deg yimeḍqan-nsen ideg caḍen waman.
Ugar n wid yekkin s wudem unsib deg uqeddic, llan wid yettruḥun akken kan ad walin, neɣ ad ɛiwnen ma zemren.
Rabaḥ Bedaɛuc, d amedyaz ilemẓi.
Ufiɣ-d tafransist d tifrat i wakken ad d-iniɣ ayen i ttwaliɣ d wayen i txemmimeɣ.
Deg tdiwennit-a, newwi-d awal yid-s ɣef tira-s akked yisenfaren-is sya d afella.
Deg tazwara ini-d anwa-k !
Nekk, d ilmẓi i ilulen deg tmurt n Leqbayel di tɣiwant n Uweqqas.
D amedyaz s tutlayt tafransist.
Ar tura, suffeɣeɣ-d sin n wammuden ɣer tezrigin Tafat.
Rnu ɣer waya, aql-iyi d asdawan, ḍefreɣ aḥric n taywalt.
Melmi i tebdiḍ tessefruyeḍ ?
Tamedyazt, sneɣ-tt lwaḥi d ccna n teqbaylit.
Send ad kecmeɣ ɣer uɣerbaz, lliɣ selleɣ i uẓawan n waṭas n yicennayen, gar-asen: Meɛtub Lwennas, Ayt Mengellat, Sliman Σazem d wiyaḍ.
Akka i d-bdiɣ tamedyazt.
Bdiɣ akka, rnu ɣef waya, kkreɣ-d deg twacult d tigellilt tsel nezzeh i ccna.
Yettɛeddi wakud, ttaruɣ ciṭ ciṭ.
Cfiɣ, asefru amezwaru, uriɣ-t ɣef Meɛtub Lwennas mi lliɣ d anelmad deg uɣerbaz alemmas.
Nella di tzeqqa, imeddukkal-iw, lhan-d d temsirin, nekk rriɣ-tt i tira.
D acu kan, sḥassfeɣ imi asefru-nni amezwaru i uriɣ, iruḥ-iyi, ur ẓriɣ anda yerra.
Amek armi s tefransist i tessefruyeḍ mačči s tutlayt-nniḍen ?
Yak tezriḍ belli adabu-agi, yekkes-aɣ ayefki n tyemmatin-nneɣ.
Ulac ula d yiwen n wass i deg i ɣriɣ tutlayt-iw deg uɣerbaz.
Γef waya ur zmireɣ ara ad aruɣ yis-s, axater ur ssineɣ ara ilugan-is akken iwata.
Ufiɣ-d tafransist d tifrat i wakken ad d-iniɣ ayen ttwaliɣ d wayen txemmimeɣ, ayen ssaramaɣ, d wayen i yi-iceɣben.
Maca, Taqbaylit tezga yid-i.
Anwa-ten yinaẓuren i ɣer tmaleḍ ?
Ttagmeɣ-d s tuget seg ccna i ḥemmleɣ aṭas.
Yerna taẓuri tezdeɣ-iyi deg yidammen.
Ttagmaɣ-d ɣer yimedyazen d yinaẓuren n Teqbaylit.
Ad d-nebder gar-asen: Amedyaz ameqqran Si Muḥend Umḥend, Nna Crifa, Lwennas Meɛtub, d wiyaḍ.
Ma seg yibeṛṛaniyen ad d-naf: Maḥmud Darwic.
D acu d isenfaren i tesɛiḍ sya ɣer sdat ?
Akka tura, aql-iyi ttheggiɣ yiwen n wungal.
Ssarameɣ ad d-yeffeɣ deg wayyuren i d-iteddun.
Llan daɣen yisenfaren ɣer sdat, maca ɣef wakken ttwaliɣ ad ɛeṭṭlen.
Ad neǧǧ akud ad yexdem ccɣel-is.
Akka tura aql-i lhiɣ-d d wammud-inu aneggaru I d-yeffɣen deg taggara n wayyur n yebrir yezrin.
D acu i d uguren i d-tufiḍ deg unnar n usizreg ?
Tanemmirt ɣef usteqsi-agi.
D tidet, uguren-is ggten s waṭṭas.
Akken ttwaliɣ, nekni s yilemẓiyen, ur nesɛi ara azref ad nextir.
Ɣas ma yella s yidrimen-nneɣ, meɛna nettaf-d ẓẓrubat d imeqqranen.
D ayen i yessefcalen mi ara nẓer kra n temsal ɣef ur nebni.
Maca yelha usirem.
Awal n taggara swayes ara nessali tadiwennit-a.
Awal-iw ɣer da, ad snemmreɣ wid d tid i yi-d-yefkan tallelt.
Mass Mebruk Sennun, Farid Idrisi akked tnaẓurt Bahiya Ḥamdi i yi-d-ixedmen unuɣ i wammud-iw n yisefra war ma teṭṭef tadrimt.
War ma ttuɣ imdanen d wid akk i yi-d-yettaken tabɣest i wakken ad dduɣ ɣer sdat.
Tanemmirt daɣen i uɣmis n Yimaziɣen i yi-d-yefkan tagnit-a.
Yesteqsa-t Muhubi Akli.
Faṭima Hamla, d taselwayt n tuddsa APOC asarra n Tizi Uzzu.
Ilaq ɣef yimsider ad yissin mačči ad d-yettaɣ, syin ad yettḍeggir.
Newwi-d awal deg tdiwennit-a ɣef leqdicat n tuddsa akked yisenfaren-is sya d afella.
Aɣmis n yimaziɣen: Deg tazwara, mmeslaɣ-d ciṭ ɣef tlalit n tuddsa-nwen.
Faṭima Hamla: Tebda tddukkla-a di Lezzayer tamanaɣt, syin akkin wid yellan deg-s nnan-d ilaq ad nessewseɛ.
Ad tuɣal d tuddsa, yernu ad tesɛu isarrawen di yal lwilaya.
Akka tura, llan tmanya urebɛin n yisarrawen di tmurt.
Ass-a, nessaweḍ akken ad ten-id-nexlaq di tmurt merra.
Nefka tagnit i widak i yebɣan ad d-rnun ɣer tudsa-agi.
Niqal tella d tidukla , syin ɣer-s tuɣal d tuddsa akken i t-id-nniɣ.
Ihi, d yiwet n tuddsa taɣelnawt ur yeṭṭafaren ara ɣer udabu.
Akken daɣen, leqdicat-is, xḍan i tsertit d wayen i tt-id-yezzin.
Ma yella nemmeslay-d ɣef uselway n merra isarrawen-agi, Mass Musṭafa Zebdi , ad d-iniɣ d akken d amedya.
D yiwen n urgaz i ibedden mliḥ ɣef leqdicat .
Ma yella nuɣal-d ɣef wamek tettwasen tuddsa, ad naf d akken d iẓeḍwa inmettiyen i d allal n usiweḍ i icudden gar leqdicat n tuddsa akked umsider.
Ɣef wayag i tmuceɛ tddukkla.
D yiwet gar tddukkliwin timezwura di tmurt-nneɣ deg wayen yeɛnan leqdicat i t-xeddem.
Ma yella tkecmeḍ ɣer tansiwin deg Internet, akken kan ara taruḍ APOC ad ak-id-yeffeɣ yiwen n wumuɣ meqqren.
Deg-s ayen yakk yeɛnan tiddukkla .
D acu i d iswi n tuddsa-agi ?
Iswi agejdan n tuddsa d aseɛlem akked useḥbiber n umsider.
Nxeddem aseɛlem deg merra taɣulin , ama deg wayen yeɛnan isafaren n wučči , wid teɛna temsalt n waya i wakken ad d-fkeɣ imedyaten yelhan ɣef wanect-agi.
Deg wayen yeɛna učči, nexdem ussan n useɛlem i yettaṭafen tikwal smana.
Tikwal, ttaṭṭafen-t tallit merra.
Amedya deg tegrest : Nettmeslay aṭas akked yimdanen ɣef wayen yeɛnan aḥader mgal lgaz.
Asentel-agi, yegla-d s waṭas n lexsarat deg terwiḥin di tmurt-nneɣ, d ayen i d aɣ-yeǧǧan, nxeddem anect-agi , akken ad nesseḥbiber xerṣum cwit.
D acu-t wahil n tuddsa i ixeddem usarra n Tizi Uzzu ?
Nekni, nxeddem ɣef wayen yakk icuɣben ɣer umsider.
Amedya, nexdem yakan ussan n useɛlem ɣef yisafaren n usuddem n uyefki.
Neɛreḍ ad ten-nwelleh, ad rren ddehn-nsen ɣer wayen yeɛnan tifesniwin n usismeḍ n yisufar-agi, ladɣa deg ussan n uzɣal.
Tikwal, llan yimestjaren i yessexsayen imsismeḍ, syin ɣer-s, ad yexser usafar-nni.
Ad d-yas umsiher mebla ma iwala asafar-nni, ad t-yawi, mbaɛd iban kan ad yaḍen seg wanect-nni.
Ihi nekni, nesseɛlam-it ɣef wamek ara ifaq belli asafar-nni yexṣer, neɣ yella deg-s kra ur nettmačča ara .
Ussan iɛeddan kan, nexdem asileɣ i yiɛeggalen n tddukkla deg wayen yeɛnan amek ara txedmeḍ tasleḍt i ucekti n umsider.
Dagi, ad iḥfiḍen amek ara lḥun akken ad ffrun aɣbel-nni n umsider mebla ma ssawlen i yiɛeggalen nniḍen.
D acu-ten yizefan n umsider ?
D acu-ten yizerfan n yiɛeggalen n tddukkla ?
Mi ara yeffeɣ yiwen seg wid ixeddmen di tiddukkla ɣer unnar , d acu i ilaq ad yini.
Am wakken daɣen, yella wayen ur ilaq ara ad yini, axaṭer llan-t kra n tɣawsiwin ur ilaq ara ad nemmeslay fell-asent.
Akken i d-nniɣ di tazwara, nekni iswi-nneɣ d aseɛlem akked uwellah n umsider .
Isalaɣen mačči kan d wagi ara yilin , imi ilaq iɛeggalen ad issinen amek ara qablen annar, dɣa sya d afella, ad d-nheggi yiwen.
I wahil i d-yellan deg wussan-agi n Remḍan akked unebdu ?
Nemmeslay ussan-agi iɛeddan ɣef wahil.
Nhegga-d kra n tufɣiwin , di Remḍa-agi, nhegga-d ass n useɛlem i yimdanen mgal asexser d uḍegger.
Nettwali imdanen, itteffeɣ-iten leɛqel ɣer lmakla.
Ttaɣen-d kan, syin ɣer-s, tettɣima-d tettwaḍeggar.
Anda teddiḍ, ad tafeḍ iculliḍen, ama d aɣrum ama d tiẓidanin.
Ihi nenna-d, ad nexdem asentel-agi .
Syin ɣer-s, ad yili wass-nniḍen, ad nemmeslay ɣef lemḍarrat n yisufar n tgella ladɣa deg unebdu.
Deg uxeddim-agi, ad neɛreḍ, ad yili di tazwara di temdint n Tizi Uzzu, syin akin ad nessewseɛ ɣer tudrin.
Akken daɣen i nebɣa ad nheggi isaragen deg tesdawiyin.
Ad nemmeslay akked yinelmaden anda ara nesqerdec timsal ɣef yizerfan n umsider.
Ad ttwaqedmen yisaragen sɣur yiselmaden.
Syin akin deg unebdu, ad tili yiwet n tesɣert taɣelnawt.
Anda ara d-nemmeslay ɣef tiqerɛatin n waman akked yiẓmi i ttawin deg yikamyunen ur nettwasexdem ara i wanect-agi.
Imi aman-agi akked yiẓmi-agi, ad ruḥen seg umkan ɣer wayeḍ akken ddaw n yiṭij , syin srid ɣer umsider ara yeswen isafaren-agi ur nettwaḥrez ara deg tasmuḍi.
Nexdem tamawt dagi di Tizi Uzzu anda llan wid yesnuzun s waṭas aman akked yiẓmi ur ten-xeddmen ara deg yimukan i ilaqen akken ur xettren ara.
Syin deg unebdu, ad nruḥ ɣer teftisin anda ara yili, daɣen, leqdic meqqren i yeɛnan awellah n umsider.
Ma yella nuɣal-d ɣef leswam-agi n yisufar i yulin.
D acu i d rray-nwen ?
Leswam ttalin ɛla ḥsab n wayen yellan akked wayen ṭṭalaben yimdanen.
Yella-d yiwen n leqdic gar tuddsa n APOC akked tneɣlaft n tenzut akken ad qaɛden leswam-agi.
Ffkan-d yiwen n wumuɣ n kra n yisufan akked leswam-nsen, maɛna aɣbel a-t-an ulac wid ara iɛassen imestjaren-agi.
Imi tanmehla n Tizi Uzzu, ḥebsen ɣef lxedma, ihi ulac wid ara yessiwḍen isali yeɛnan leswam-agi.
Ula d imsider, yettak afud.
Deg tazwara n leɛwacar, ad t-tafeḍ yettaɣ-d kan, itteffeɣ-it leɛqel akken ad d-yeqḍu.
D acu ara d tiniḍ i umsiher ?
Ha-tt-an tuddsa-nneɣ deg texxam n tnezuzt n temdint n Tizi Uzzu.
Nesɛa uṭṭun uɣur yezmer umsiher ad d-yessiwel ma yebɣa ad d-yesteqsi neɣ ad icetki.
Zemren ad d-asen srid ɣer usarra n Tizi Uzzu.
Akken daɣen i zemren ad walin leqdicat-nneɣ deg usebtar n facebook.
Ad d-iniɣ i umsider deg ussan-agi n Remḍan, ad yissin ayen i d-yettaɣ.
Mačči ad d-yettaɣ, syin ad yettḍeggir, akken daɣen ad yissin d acu i itett akken ur yettaḍen ara.
Testeqqsa-tt Yamani Suhila.
Cwiṭ seg tmucuha n leqbayel.
Iεeṭṭaren.
Llan sin n yiεeṭṭaren akken kan i ddukkulen.
Seg wakken myeḥmalen aṭas, uγalen am sin n yiḍudan ufus, ula d lwaεda mi asen-d-tettunefk, wa ittbuddu wayeḍ s uḥric yelhan.
Ɣas akken lḥif, yetbeε-iten, meɛna γelben-t s tayri i yellan gar-asen.
Yewweḍ-d lajel n yiwen seg-sen, yemmut.
Yeqqim-d wayeḍ d ameḥzun weḥd-s.
Lexyal n urfiq, yezga di yal amḍiq.
yettmekti-d leḥmala-nni d teḍsa-nni i yellan zik ansi ara d-tekk ?
Yiwet n tikkelt, ileḥḥu a-t-aya yemlal-d yiwen n uεeṭṭar meẓẓi fell-as, yenṭeq-d γur-s: Mselxir.
Yerra-as: Mselxir.
Aεeṭṭar ameẓyan: Ma ulac uγilif, bγiγ ad dduγ yid-k xersum ad nemwanas.
Aεeṭṭar-nni yemmekta-d bab-is, yuγal yeqbel.
Ddukklen di sin, armi d tameddit, nsan di lğameε n taddart.
Yiwen n umγar yewwi-asen-d imensi ad ččen.
Ssersen-d gar-asen taqedduḥt n zzit, tayeḍ n tazart d teḥbult n uγrum.
Akken kan yeffeγ umγar-nni, aεeṭṭar-nni ameẓyan, yemmeγ γef yiniγem-nni yelhan.
Dγa argaz-nni ameqran, yemmekta-d tayri i iruḥen, yefhem belli ur d-tettwaγram, yeḥbes lmakla.
Aεeṭṭar ameẓyan: Ayγer akka?
Argaz: Ečč kan s tezmert-inek, nekk ṛwiγ.
Tasebḥit, yenṭeq urgaz γer uεeṭṭar ameẓyan: Ay arfiq.
Anεam.
Ruḥ ad isahel Ṛebbi fell-ak, nekk d awḥid ara kemmleγ.
Yella-d usmekti n yineḍruyen n tesɛeṭac maggu alef utsɛemya uwaḥed utmanyin.
Mbeɛd ismektiyen n Tefsut n tmanyin d Tefsut taberkant i d-yellan deg wussan iɛeddan, i d-yettuɣalen yal mi ara d-yeḥḍer waggur n yebrir.
Yella-d diɣen ussan-a usmekti n yiwen wazemz nniḍen icudden dima ɣer tefsut d umennuɣ ɣef tmaziɣt.
Yella-d usmekti-ines deg kra n tamiwin n Bgayet am Cemmini, Sidi Ɛic d temdint n Bgayet s yisaragen d tejmilin i yuɣalen ladɣa i wid yettwaṭṭfen ɣer leḥbus lawan-nni.
Asiweḍ n tmella i wid yewwḍen leɛfu n Rebbi.
Azmez-a, ad yeqqim deg umezruy n umennuɣ ɣef tmaziɣt.
Neẓra azal yesɛa deg tikli i d-telḥa timmeɣnest ar ass-a, ɛlaḥsab n umeslay n wid yeddren ineḍruyen-a.
Dɣa deg Uxxam n yilmeẓyen n Cemmini, tella-d tafilt tagnennayt.
Yessemlal tmanya n wudmawen i yekkin di tmesbaniyin am Tari Aziz, Terki Zubir d wiyaḍ.
Mmeslayen-d deg-s ɣef usuter agejdan n tikli-a.
D asuter i yerzan lebni n tesdawit deg wakal n Bgayet seld mi yella wawway-ines ɣer temnaḍt n Jijel.
Asuter n tukci n wazal i tutlayt n yimaziɣen.
Wwin-d awal daɣen ɣef yimeddukkal-nsen i yettwaṭṭfen am Ɛebdelɛaziz Merabet, Ɛebdelqader Gijdu, Racid Adalu.
Tella-d tuffɣa n ugdud aqbayli ɣer yiberdan deg temnaḍt n Ssumam, d tuffɣa meqqren mbeɛd tin n Tefsut n yimaziɣen.
Ffɣen-d yisnawiyen, iselmaden, ixeddamen d wid ur nxeddem ara, tettwasuddes akken ilaq, d ayen i tt-yeǧǧan ad tekcem deg umezruy.
D tikli i d-heggan yiseqquma n yisnawiyen akked yigensasen inmula n Bgayet.
Maca imasayen n tallit-nni, fkan lamer i yiɣallen n laman am tannumi akken ad qerɛen imesbaniyen yessuturen azref-nsen.
D ayen i d-yeglan s tyitiwin d uḥbas n waṭas n yimeɣnasen iwumi ḥekmen gar setta n wagguren ar xemsa n yiseggasen.
D ayen i d-yewwin syin ɣer sdat aṭas n temliliyin deg yakk tamurt n Leqbayel.
Ad iɛiwed udabu tamuɣli ɣef temsalt n tmaziɣt.
Mi ẓran d akken ɣef lḥeq i d-ffɣen, ɣef wayla-nsen i nudan, d ameslay n tmeslayt-nsen i bɣan d uselmed-ines di lakulat i yigerdan i d-yettlalen yis-s.
Ttnernin leǧwamaɛ s tazzla.
Ur nesɛi ara leḥsab unsib ɣef umḍan n leǧwamaɛ di Tmurt n Yiqbayliyen.
Ma yella ugar n kraḍ n yigiman n tuddar i yellan deg-s, ihi ad ilin ugar n leǧwamaɛ.
Tikwal llant tuddar s sin n leǧwamaɛ, di lawan ideg timesgidiwin ttenqasent rennunt, ama s ufus n umdan neɣ n zzman.
Aredmani, ayen i d-yeḍḥan d ttbut akka tura, d annerni i ttnernin leǧwamaɛ deg ukuẓ n tɣemmar n Tmurt n Yiqbayliyen, iseggasen-a ineggura.
Simmal yettwaway uqbayli s tesnakta i as-d-yennan ilaq ad tesɛuḍ taflest s teɛrabt, simmal tɛerreq teqbaylit, iderrem yidles.
Yettɣunzu-aɣ Bab n yigenwan.
Rnu ɣer-s, deg waṭas n temnaḍin, mačči d lḥukuma i yettxellisen lebni n leǧwamaɛ-a am wakken yella lḥal tallit iɛeddan mi yebda usenfar n ddula.
D imezdaɣ s timmad-nsen i ixeddmen tabzert, jemmɛen-d azal n tedrimt swayes ara ibedd.
Amedya n tɣiwant n Ayt Smaɛel, deg Unẓul-asamar n Bgayet, ideg ttwabnan, ayyuren-a ineggura, kraḍ n leǧwamaɛ.
Di taddart n Ayt Tɛisiwt yella yekker umennuɣ gar snat n tamiwin armi tekker terbaɛt i lebni n wis sin, amzun mačči d yiwen n ubrid i ḍefren.
Daɣen, di tɣiwant tanaragt n Tsexriwt, di taddart n Ayt Idris, ussan-a kan i yeldi yiwen n lǧamaɛ d amaynut.
Akken yebɣu yili, yewwi-d ad d-tres i uskasi taluft n lebni n leǧwamaɛ di lawan ideg yir tasnakta tɣemmi, rnu-as imezdaɣ i yettnernin di tuddar.
Ma yerra yiwen iman-is d wakal-is d leǧwamaɛ, ulac amḍiq ara d-yaf xir i usemres n teflest-is. i d-yenna yiwen n umezdaɣ n Ayt Smaɛel.
Iderginen.
Timsirin war lexlaṣ i yinelmaden.
Yewweḍ-d useggas n tɣuri ɣer taggara-s, dɣa sεeddan yinelmaden ddurt iεeddan ula d ikayaden.
Tura yeggra-asen-d kan useɣti.
Ma yella d inelmaden n yiswiren ineggura, mazal ttṛaǧun-ten-id yikayaden ineggura, ara yilin d ṭṭuṛna deg ubrid d yimal-nsen.
Inelmaden-a dɣa, fkan-as ddḥis ussan-a i tɣuri d uheggi i ukayad-a, lameεna ayagi d ayen i izemmren ad ten-iḍuṛ.
I wakken anelmad ur ihellek ara iman-is s ttexmam, d tɣuri ur d-nettawi agemmuḍ ahat, tidukkla taɣelnawt n tneflit d leqdic i tmetti n Yiderginen, txemmem ɣef waya.
Daymi i d-thegga isragen uziggen n tɣuri d uwehhi n yiselmaden-a.
Ayagi, i wakken ad asen-fken afus n tallelt i yinelmaden n uswir wis semmus deg uɣerbaz amezwaru, akked wid ara yessεeddin akayad n BEM.
Ɣef leḥsab n teɣbalut-nneɣ, iselmaden ara sen-yernun timsirin, d wid yesεan tarmit deg useɣṛi, ssnen amek i d-ttasen yisteqsiyen.
Am wakken daɣen, ad ilint temliliyin-a d tagnit i wakken asen-kksen tuggdi seg ulawen-nsen, ad ssemɣin deg umkan-is asirem d teflest deg yiman.
Ibabaten n warrac umren ayendin s leqdic-a igerrzen, ladɣa imi iselmaden-a ur d-ssutren ara lexlaṣ.
Llan wid yettfaṛaṣen tagnit i wakken ad d-jemεen aṣuṛdi.
D ayen i yeǧǧan imawlan n warrac-a, snemmren iselmaden-a.
D ayen yessefraḥen nezzeh, imi d ayen ara d-yernun tabɣest i warrac-nneɣ.
Nessaram timnaḍin-nniḍen ad ddment taɣiwant n Iderginen d amedya.
D acu i d axnunnes ?
Axnunnes, d ayen i yessettwaɣayen tamnaḍt-nneɣ akked tdawsa-nneɣ.
Yettili s umata, d tanga, maca yezmer daɣen ad yili d timdeswelt.
Axnunnes, yezmer ad yili deg uzwu, deg waman, deg lqaεa, deg yimeẓẓuɣen, deg wallen.
Ad d-neddem azwu.
Tura nhedder aṭas ɣef uxnunnes n lgaz n yigenni.
Lgazat-a, ttḍeggirent-ten-id tkerrusin, ikamyunen akked kra n tneɣrafin.
Lgaz ukarbun neɣ yettekki deg-s.
Netta akken neεlem, lgaz-a, yella yakan deg ugama.
Iɣersiwen, ḍeggiren-t-id yal ass mi ara ttneffisen.
Ihi, lgaz-a n ukarbun, yettwaḥsab d axnunnes asmi ara yiciḍ s nnig n wayen i d-yewwin ad yili deg uzwu seg waṭas n twinasin n yiseggasen aya.
Sumata, axnunnes i yekkaten lqaεa akked yisaffen, d axnunnes akruran neɣ d asnudran.
Tettas-d seg tneɣrafin akked tmaqqusin tikerrazanin.
Aḍegger n waman i iwesxen ɣer din.
Imnenniḍen n ussismeḍ n tneɣrafin n trisiti, ḍeggiren aman i yeḥman daɣen ɣer yisaffen.
Kra n wadalen, gemmun umbeεed yettmettat lḥut-nni dinna.
Tasuqqilt sɣur Ɛebdnnur Ḥamituc.
Ikayaden n taggara n useggas.
Ttraǧun yiɣallen n laman deg unnar.
Thegga-d tenmehla n tɣellist taɣelnawt ibulisen akken ad sseḥbibren, ad ɛassen ɣef yikayaden n taggara n useggas.
Kraḍ n yiswiren i yetturaǧun ad d-ilin deg wussan-a.
Imsulta-a, ad ttwasuzren ɣef wammasen n usɛeddi deg yakk akal n tmurt.
Yusa-d lamer-agi akken ibulisen-a, ad sǧehden laman deg unnar, ladɣa deg yidgan i d-yezzin i wammasen n usɛeddi n yikayaden.
Akken diɣen ara rafqen aqeddic yerzan tiwwin d usuzer n yisental n yikayaden.
Aqeddic n wawway n tfertin n tririt ɣer wanda ilaq deg tenmehliwin n usedwel.
Yerna-d wulɣu n tenmehla n tɣellist taɣelnawt d akken ad ilin yiɣallen n laman deg berra n wammasen.
Neẓra belli tuget n tikli ama n yimrecḥen ara yesɛeddin, neɣ d tiwaculin-nsen i ten-id-yettsaɛafen.
Ad ilin diɣen i lmendad n tkeryas i iḥebbsen ɣer tama n yiɣerbazen.
Annect-a yakk, akken ur d-ttuɣalen ara yineḍruyen yellan deg yiseggasen-a yezrin, d wayen yeɛnan asuffeɣ n yisental.
I usemekti, yetturaǧu ukayad n taggara n uɣerbaz amenzu seldazekka n larebɛa.
Ma d win n uɣerbaz alemmas, ad d-yili send lɛid tamecṭuḥt.
Tikli tis mraw d kraḍ n yinelmaden n tesdawit.
Akken uɣen tannumi yisdawanen n Tubiret, uragen-d s abrid, ssuturen ad yeqleɛ udabu akked unagraw seg yiẓuran.
Tamesbanit-agi uɣur i d-yessawel Umazday ilelli n yinelmaden, tebda seg tesdawit Akli Muḥend Ulḥaǧ armi d lwilaya.
Lḥan deg-s yinelmaden s wannay n Lezzayer, annay n yimaziɣen.
Am waken i d-yella, diɣ, ɣer tama-nsen ula d yiwen n wannay azeggaɣ n yisddukkliyen.
Ɣef teɣzi n tmesbanit-a, ddan yisdawanen s umgarad n tektiwin d yiniten deg talwit s tuɣac n ddkir.
Maca asuɣu yugten d wi: Tuddsiwin senzent inelmaden akked Tuddsiwin senzent tasdawit.
Imi amennuɣ n yilelliyen n Tubiret i usizdeg n tmurt d amennuɣ i usizdeg n tesdawit seg tuddsiwin yeskuffren tilelli d tugdut.
Tamettant n Ɛebdelḥafiḍ Idres.
Xas yemmut, yeǧǧa-d isem-is.
Ass-nni n arim, telṭac deg maggu iɛeddan, i yemmut Abdelḥafiḍ Idres bab n umawal ameqqran tamaziɣt d tefrensist.
Iruḥ yiwen n wudem i tmaziɣt deg wussan-a imenza n Remḍan, d tablaḍt nniḍen i as-inesren i tmaziɣt.
D yiwen i d-yeǧǧan leqdic meqqren u mazal yezmer ad yeqdec sya ar sdat.
Dɣa amzun d timkerḍit i imedlen tiwura-s s lmut n Ɛebdelḥafiḍ Idres.
Yettwassen Mass Idres, ladɣa, s ufaris meqqren d ugerruj i d-yeǧǧa aseggas iɛeddan kan s umawal ameqqran n tmaziɣt-tafransist  akked tafransist-tamaziɣt
Mbeɛd leqdic d unadi d leɛtab n wacḥal d aseggas.
Yerra-as ilindi Useqqamu unnig n timmuzɣa tajmilt deg waggur n Remḍan di temkerḍit tazayezt n Bgayet.
Yessenɛet amawal-a ameqqran, akken diɣen i d-yella umeslay fell-as, iga i wid i d-yusan ad t-aɣen abuddu-ines.
Ɣef umeslay n kra seg wid i t-iqerben, yella yettheggi leqdic-nniḍen ɣef unaẓur Sliman Ɛazem, maca lmut tezwar ɣur-s.
Yemḍel ass-nni n ttlata ɣef ṭnac n uzal deg taddart-is Timanacin deg tɣiwant n Buxlifa, tama n Tici.
Ilul Ɛebdelḥafiḍ Idres deg useggas setta urebɛin deg taddart Timanacin deg twilayat n Bgayet.
Yella ixeddem deg tnqlaft n yilmeẓyen d waddal, syin yuɣal ɣer tkebbanit Sonatrach armi i d-yewwi tastaɣt.
Deg yimir i yebda amahil-is ameqqran : Aheggi n umawal ameqqran i d-yesuffeɣ s tallelt n Useqqamu unnig n timmuzɣa.
Asenfar i uheggi n yisura n teqbaylit.
Akken ad telḥu tutlayt n tmaziɣt ɣer sdat, yewwi-d ad yaget leqdic deg taɣulin yemxalafen.
Ayen yerzan yakan tutlayt d uselmed-is, d wayen yerzan idles akk icudden ɣur-s.
Taɣulin yecban tasenselkimt d tetiknulujit i yebdan tettemhaz akken ilaq.
Ula d aḥric n ssinima iga isurifen ɣer sdat, imi yal tikkelt nsel s kra n umaynut yeffeɣ-d yerna-d ɣer taɣult-a.
Deg tmurt n Leqbayel neɣ deg Lezzayer sumata, neɣ ula di tmura n berra ideg ttidiren Leqbayel s waṭas, timura yecban Fransa, Marikan, Kanada.
Agraw n ssinima Asaru, d yiwen gar leqdicat ifazen i d-thegga tdukkla di tmurt n Fransa.
D leqdic ara yilin d agraɣlan, ara yesnernin ssinima taqbaylit deg waṭas n tmura n umaḍal.
Gar yiswiyen n ugraw-a Asaru, d asebɣes d tmerna n ufud i wid ixeddmen ssinima taqbaylit.
Daɣen, d asenɛet n yisura, d umeslay fell-asen akken ad yennerni leqdic d tektiwin ɣef tẓuriwin i d-ikeccmen deg usnulfu n ssinima.
Sya ar sdat, ad d-yili ula usuffeɣ n tesɣunt ɣef ssinima taqbaylit, ad yili leqdic-a d abrid i usbeddi n Tfaska n usaru aqbayli.
Akka i t-id-nnan kra n yimsuddsen n ugraw.
Tisekwa timezwura a-tent-an ttwaldint deg tmurt n Leqbayel, Kanada, Fransa d Sṭukhulm.
I wakken ad yili beddu unṣib, ad d-yili usenɛet n yisura imecṭaḥ i gan yilmeẓyen iqbayliyen i iqeddcen di taɣult-a.
D asaru amenzu  n Rida Amrani akked ara d-iɛeddin, ad d-yeglu s uskasi ɣer tagara n usaru.
Leqbayel i izedɣen di tmurt n Fransa, neɣ imeddukkal-nsen, ttwaɛerḍen ad ḥeḍren i tullya-a tamazrayt.
Ad sbeɣsen asenfar-a ilan tixutert meqqren i teqbaylit, ma d imukan mačči aṭas i yellan, akka i d-yenna ugraw adeblan.
Akken diɣen i d-ggaren tiɣri i yilmeẓyen iqbayliyen i iqeddcen, i iḥemmlen taɣult n ssinima, i yebɣan ad temhaz ssinima taqbaylit.
Ad qqnen taywalt d snat n tuddsiwin.
Ssuturent tlawin izerfan-nsent.
Aṭas n tiɣriwin i usemsawi gar urgaz d tmeṭṭut i d-yeffɣen i lmend n tnekkra-a taɣerfant.
D timeyyatin n tlawin, yal yiwet di taɣult-is, i issuturen deg yiberriḥen-nsent ad sɛunt izerfan-nsent deg tegduda ara d-ilalen, am wayen yerzan awrat d wangal n twacult.
Ad d-nesmekti d akken tikkelt iɛeddan di tmaneɣt, ittwaqecceɛ seg tikli yiwen n ugraw n tlawin sɣur kra n yirgazen acku sutrent izerfan-nsent.
Ass-nni, nnan-asent wid i tent-iwwḍen belli mačči d lawan n umeslay ɣef usemsawi deg yizerfan gar urgaz d tmeṭṭut.
Si tama n yimagdayen, qqaren-d yewwi-d ad yettwasemres s teqseḥ usaḍuf ɣef wid yebɣan ad kksen azal i tmeṭṭut, ɣef wid iḥeqqren tameṭṭut.
Wid i tewwi tuzzuft-nsen armi ffɣen seg sswab d usegmi n tudert ɣef uqerruy n tmeṭṭut.
Si tama-nniḍen, llan wid yettmesteqsayen ma yella deg tiɣriwin-a ulac lebɣi i usexreb n usaḍuf n ugama.
Abeɛda imi, ur yelli d uffir, llan akka tura yirgazen iwumi nezmer ad nsemmi  iseflan acku ttuḥettmen s yisem n usemsawi-a ad xedmen tigawin n tlawin-nsen.
Tewɛer tesnakta-a tamaynut armi llan yirgazen i kkatent tlawin-nsen, ɣas ur ten-ifent deg tezmert.
Daymi i ttwalin kra n waggagen, yewwi-d aḥader seg tikti-a i izemren tegber tikti-nniḍen.
Ma nemmeslay ɣef urkaḍ n uzref n tmeṭṭut di kra n tegnatin, ilaq ad nesṭeɛref belli icudd s ufmiḍi ameqqran i tesreṭ, tineslemt abeɛda.
Deg wayen i d-yeddan deg-s, ad naf amek ittwasenqes wazal n tmeṭṭut di tudert.
Annect-a ihi, s wudem ibanen, icudd ɣer yidles n tmetti, n ugdud, d tɣerma s timmad.
Wamma Imaziɣen, ur nezmir ad nerr di tesga amezruy i d-yeqqaren tameṭṭut nerra-tt d tagellidt, Dihya d amedya.
Ilaq ad d-nini deg yidles n Umaziɣ, asemsawi i yellan gar urgaz n tmeṭṭut yefka-t-id ugama, war ma ɛerdent tlawin-nneɣ ad qelben nnwabi;
Meḥsub argaz ad d-yuɣal d tameṭṭut, tameṭṭut d argaz.
Amaziɣ si zik yeḥsa tameṭṭut d tayri, d ccbaḥa, d asirem, d tudert.
Ihi, yelha usemgarad gar tɣawsiwin, imi tameṭṭut tecbeḥ d tameṭṭut kan, argaz yecbeḥ d argaz kan.
Tella-d tmezgunt tidak n Nna Fa.
Terza-d terbaɛt n Amezgun amaynut amaziɣ seg tmurt n Kanada d tinebgit ɣer tmurt n Lezzayer deg waggur-a n Remḍan.
Timentilt neɣ leqdic i ten-id-yewwin, d tuzzya ara xedmen ɣer ukkuẓet n twilayin i usenɛet n tmezgunt Tidak n Nna Fa ɣef tseddarin n umezgun.
Ahil, yebda-d seg Lezzayer tamaneɣt, kemmlen leqdic-nsen deg temdint n Wehran.
Deg Uxxam n umezgun Ɛebdelkader Allula i nwulef nettabaɛ ticeqqufin n umezgun.
S uneḥḍur n waṭas n twaculin tiqbayliyin i izedɣen deg temdint-a d yiɛeggalen n tddukkla Numidya d umaray amatu n Useqqamu unnig n timmuzɣa.
Teɛjeb-asen ayendin tmezgunt-a i d-yewwin ɣef tirza n Nna Faḍma tamɣart yeḍruran si lḥif n tmetti ɣer umejjay akken ad tdawi.
Mi tewweḍ ɣer din, tebda tḥekku-as-d ɣef lḥif tesɛedda akk si zik s yiznen igerrzen.
Rran lwelha s unamek ɣer wayen akka nettidir tura ur nelli deg ubrid-is di tmetti n wass-a.
Ayen i d-yernan sser i tceqquft-a, d isefra-nni i d-tettawi Nna Fa si tikkelt ɣer tayeḍ, ama ɣef tira, ɣef udrim neɣ ɣef tallelt.
Tamezgunt, yura-tt Mass Arab Sekhi i d-yuraren tamlelt n Nna Fa akked umeddakkel-is Brahim Benammar i d-yuraren d amejjay.
Ula d azayez yedda yid-sen s tyita n ufus yal mi ara gen tigawt i d-igellun s teḍsa d unamek.
Tetturaǧu terbaɛt-a, ad terzu ɣer Yicawiyen di Tbatent, uqbel ad d-ṭṭfen abrid-nsen ɣer yirebbi n tmurt, ɣer temdint n Tizi Uzzu anda ara ssalin leqdic-nsen.
Aseqqamu unnig n timmuzɣa akked tenmehliwin n yidles n twilayin i d-nebder.
Ar taggara nesteqsa Mass Arab Sekhi ɣef wamek yezri leqdic-nsen di Wehran.
D tikkelt tamezwarut ara d-nerzu ɣer da, maca nwala-d yiwen n uzayez aqbayli i iḥemmlen idles.
Ayen i as-yernan ccbaḥa d tirza n twaculin i itebɛen taceqquft-nneɣ s wazal, yerna nemlal-d tiddukkla Numidya i tikkelt tamezwarut.
Nessaram mačči d taneggarut, acku ad neɛreḍ amek ara nemcarak, ad nemɛawan di kra n leqdic i ubaɣur n timmuzɣa.
Muḥend Belqasem, d amsenselkam.
Ilaq waṭas n ufus sɣur n yiqbayliyen-nneɣ.
Newwi-d awal di tdiwennit-a akked umsenselkam Muḥend Belqasem ɣef yisenfaren i yerzan tutlayt taqbaylit deg tetiknulujit d umaḍal umḍin.
Aɣmis n Yimaziɣen : Efk-aneɣ-d tamuɣli tamatut ɣef yisenfaren n usideg d wanda wwḍen ?
Muḥend Belqasem : Isenfaṛen n usideg n yifecka mačči d leqdic ara ifakken.
Ilaq kan ad ẓren yimdanen d akken ala ifecka n uɣbalu yeldin ara nessidig, wama nger-d kra n wiyaḍ-nniḍen ur nelli d illiyen.
Ddeqs n iqbayliyen i ten-yesseqdacen.
Maca, akken ad yeddu uqeddic s zzreb, ilaq ad d-gren yiqbayliyen afus-nsen deg leqdic am wa.
Isdawanen yeqqaren deg yigezda n tmaziɣt di Tmurt Taqbaylit.
D acu i d-yettwasidgen ar tura ɣer teqbaylit, d wanwi yifecka i yettwasseqdacen s waṭas ?
Nezmer ad d-nmudd amedya n wid yemmden : Iminig Web Firefox n Mozilla, tagrumma n yisnasen n tnarit LibreOffice.
Wiyaḍ ad d-teddun akka tura.
Ma nuɣal-d ɣer Firefox, iminig Web yettwassnen s waṭas deg umaḍal, ugar n mitin alfe n yimdanen i t-yesseqdacen akka tura s teqbaylit.
Llan daɣen wiyaḍ, am Evernote i zemren ad sqedcen medden meṛṛa.
Wigi meṛṛa llan s teqbaylit.
Acu kan, leqdic ur yeqqim ara kan deg usideg.
Llan daɣen sin n yisenfaren i icudden ɣer usesfer awurman n tutlayt akked ulqaḍ n tefyar;
wigi d Common Voice akked Tatoeba.
Wigi d isenfaren meqqṛen ara d-yeglun s ubaɣur urǧin yeḍra-as i tutlayt taqbaylit.
Tgiḍ, taggara-a, asarag deg Ayt Smaɛel ɣef umaḍal umḍin d usideg.
Amek twalaḍ tiririt n uzayez?
Timetti taqbaylit, mazal ur tuɣ ara tannumi deg leqdic am wa.
Mazal nettwali taqbaylit s wudem n wansayen.
Imdanen, uɣen tannumi sseqdacen iselkimen neɣ tiliɣriyin s tutlayin iǧehden am tefransist neɣ taglizit.
Ṛuḥen am wakken ur uminen ara ad taɣ teqbaylit amdiq deg umaḍal umḍin.
Deg At Smaɛel, walan d akken taqbaylit, ma tebɣa tarwa-s, tezmer ad taɣ abrid n tussna tumḍint d tussniwin-nniḍen i as-d-yezzin.
Tura, ur ilaq ara ad nesṭuqqut isaragen, imi d asileɣ i ilaqen i yimdanen akken ad izmiren ad d-mudden afus deg usnerni n teqbaylit deg umaḍal umdin.
Ama d asideg, afares n ugbur umḍin, afares n yisefka isnilsanen neɣ taneflit n yifecka imaynuten s teqbaylit.
I lmend n tfaska-nni dɣa, yettunefk-ak warraz Kaysa Xalifi n usideg.
Awal ɣef tigawt-a n tdukkla tadelsant Adrar n Fad.
Feṛḥeɣ nezzeh s warraz i d-yettunefken sɣur tddukkla Adrar n Fad.
Ayagi d asebɣes i yi-d-yerna.
Ad snemreɣ aṭas tiddukkla imi i d-terra lewhi ɣer leqdic ussnan acku d leqdic n yimal.
Ur ntettu ara ad d-nebder daɣen Kaysa Xalifi imi tella d tameṭṭut tamzwarut deg umezruy aqbayli i d-yegren afus deg unnar-a n usideg n yifecka.
D nettat i d-ineǧren abrid i ddeqs n tlawin-nniḍen.
Ur tettuɣ ara ad snemreɣ daɣen iɛeggalen n tddukkla meṛṛa ɣef usuddes igerrzen nezzeh n tfaska-agi yezrin.
War ma ttuɣ aselway n Useqqamu aɣerfan aɣiwan n At Smaɛel ɣef lḥir meqqren i t-izedɣen ɣef teqbaylit.
Mačči ddeqs n yiselwayen n tɣiwanin am netta i nesɛa deg Tmurt n Yiqbayliyen.
Amek yettaẓ usenfar n Common Voice ?
Ad d-nesmekti imeɣriyen n Uɣmis n Yimaziɣen d akken Common Voice d asenfar n Mozilla i uselmed n tmacinin akken ad mmeslayent tutlayin n yimdanen.
Ɣer tama n tegrumma n yisefka Common Voice, yella usenfar amsedday neɣ amutur n uɛqal n taɣect n uɣbalu yeldin s yisem n Deep Speech.
Taqbaylit, tuɣ amḍiq wis tlata deg umaḍal deffir n teglizit akked telmanit s wugar n mitin s tnac n yisragen n usekles.
Ttekkan deg-s akka tura yiqbayliyen i d-yettmuddun tuɣac-nsen s tɣuri n tefyar meẓẓiyen i d-nesskanay yal ass.
Seld Tamaziɣt , yadra ad yili usenfar n Teqbaylit di Google Translate ?
Akken i d-nniɣ yakan deg tazwara, nesmenyif leqdic i icudden ɣer yisenfaren n uɣbalu yeldin.
Google Translate d asenfaṛ n tkebbanit Google.
Google d tuddsa i yesnuzun imeẓla.
Ɣef wayen icudden ɣer tsuqilt tawurmant, nsenker yiwen n usenfar yakan i itezzin ɣef teqbaylit.
Akka tura, asekcem n teqbaylit deg Google Translate mačči d ayen yezwaren.
Ad d-yas wass anida ad d-nezzi s telqay ɣef usenfar n usekcem n teqbaylit deg tsuqilt tawurmant.
Ma d Tamaziɣt, ttwaliɣ am wakken d ugur seg yidis asnilsan.
Acku ticki nessuter tasuqlit n tefyar seg teglizit ɣer tmaziɣt, d acu ara d-yerr uselkim?
Teẓram d akken Tamaziɣt mačči d yiwet n tutlayt.
Nekni nebɣa ad neqqim kan akken tella tmetti.
Ur yettɛeṭṭil ara ad yamed usideg n Facebook ɣer teqbaylit.
Melmi i tezmer ad tili deg-s s wudem azayez, ɣef tmuɣli-k ?
Akka tura tewweḍ terbaɛt-nneɣ ɣer tesɛin di meyya deg leqdic n usideg n Facebook ɣer teqbaylit.
Facebook, ad d-yeffeɣ s teqbaylit ticki yewweḍ ɣer meyya seg meyya.
Maca, yal yiwen yezmer ad d-yerr agrudem n Facebook s teqbaylit ɣas akken ur imid ara.
Wid yebɣan, zemren ad d-ddun ɣer ugraw-nneɣ n usideg akken ad issinen amek.
Iswi-nneɣ mačči d agrudem ara nerr ɣer teqbaylit.
Nebɣa ɣer sdat ad nesseqdec tawuri n tsuqilt tawurmant i yellan deg Facebook.
Ɣef waya, ad d-nger tiɣri i Yiqbayliyen akken ad ttarun s waṭas s tutlayt taqbaylit deg Facebook.
Isefka-a, ad ten-naf ɣer sdat ticki yekker uqeddic-a n tsuqilt tawurmant anida ara nger taqbaylit gar uẓeṭṭa n tutlayin n umaḍal.
Nwala tɛerḍeḍ kra n yilguritmen akken ad tegzu tmacint tajerrumt n teqbaylit.
D acu i issefraḥen deg-sen d wacu-ten wuguren i d-tettmagareḍ ?
Greɣ-d kra leqdic i icudden ɣer tesleḍt tasnalɣant taseddasant akked tesleḍt n tjerrumt.
Leqdic-agi, d atiknikan yebna ɣef tiktiwin tineggura deg tetiknulujiyin timaynutin.
Leqdic-a, icudd ɣer ddeqs n tussniwin gar-asent: Tasnilest, asefser awurman n tultayt, tusnakt, tigzi tamacinant.
D wa iwumi qqaren s umata: Tasnilest tasenselkamt.
Ilguritmen-a i snefliɣ s tutlayt n usihel Python, ad ten-afen medden deg Github.
Zemren ad ten-sqedcen.
Ilguritmen-a, ttwaxedmen akken iselkimen ad lemden amek tetteddu telɣa akked tseddast neɣ tajerrumt n teqbaylit.
Ilguritmen-a, bnan ɣef ulmad awurman, Almad lqayen akked ulmad s useǧhed.
Ilguritmen-a, ad d-ldin abrid ɣer sdat i tesleḍt n tesnamka akked tesleḍt n yiḥulfan d ddeqs n yiḥricen-nniḍen i icudden ɣer tesnilest tasenselkamt.
Teggarem tiɣri i yinelmaden n tesdawiyin akken ad d-kecmen deg terbaɛt n usideg.
Acḥal afmiḍi n lexsas n ufus deg yisenfaren ?
Ugur meqqren nezzeh deg uxeddim-a, d asiweḍ n wawal.
Akken teẓram, nekni ur nqeddec ara akked tuddsiwin tunṣibin.
Leqdic-nneɣ ɣas akken d ussnan, mazal-it deg timmeɣnest acku ɣef tutlayt taqbaylit kan ara nqeddec.
Ihi, ulac ɣur-neɣ allalen neɣ kra n tedrimt.
Nesseqdac iẓeḍwan inmettiyen akken ad nebḍu tiktiwin gar-aneɣ.
Tikwal nessuddus isaragen neɣ tiɣimiyin n usileɣ i lfayda n yilemẓiyen, ladɣa wid yeqqaren deg yigezda n tmaziɣt.
Maca, ass-a ilaq waṭas n ufus sɣur Yiqbayliyen-nneɣ akken ad nizmir ad nessekcem tabaylit deg kra n yimeẓla atraren, am tsuqilt tawurmant.
Afus yella maca nesra ugar n waya.
Awal-ik n taggara.
Ad snemreɣ Aɣmis n Yimaziɣen i aɣ-d-imudden tagnit akken ad d-nemmeslay ɣef yisenfaren-agi.
Ad nessiwel daɣen i tesdawiyin akken ad walint amek ara grent anaw-a n yisenfaren deg wahilen n uselmed i lfayda n yinelmaden n tmaziɣt.
Ad d-greɣ tiɣri i yilemẓiyen d tlemẓiyin akken ad d-ddun ɣer yisenfaren-a, acku ad issinen tiktiyin timaynutin ara d-yernun ɣer wayen i lemmden akka tura deg tesdawit.
Ad d-rnun afus i trebbaɛ i iqeddcen imir-a deg ddeqs n yisenfaren srid deg Internet.
Afares n zzit deg uxxam, d armud n tlawin.
Gar zik d tura deg tmurt n leqbayel.
Mi ara leqḍen azemmur zik, yettεedday-d γef sin n yiberdan, mgaraden, γer wanda leḥḥun.
Afares n zzit s yiγallen i xeddment-t tlawin deg uxxam akked ufares anḍayan i xeddmen yirgazen.
Asmi ur d-leqqḍen ara aṭas n uzemmur, zemrent ad t-zḍent tlawin deg yixxamen-nsent.
Akka i as-tḍerru i uzemmur-nni i d-yewwin ad yettwakkes d azegzaw, acku ur yeṭṭif ara amḍiq lεali deg useklu yerna tcaḍ tili fell-as.
, Yella deg yimeḍqan d igrawiyen, wagi qqaren-as azemmur azebli.
Ma d iεeqqayen n uzemmur i iruḥen ad kemcen, fγen-ten waman, wigi ttaken-d zzit εzizet mliḥ, qqaren-as zzit n uberray.
Ihi, ẓẓadent tlawin azemmur-a akkit deg yixxamen-nsent.
Ha-ten-an ttawilat i sexdament.
Tissirt n ublaḍ i wakken ad yettwanγed uzemmur-nni, axmuj i usired, axmuj-nniḍen din i d-jemεent zzit n uberray.
Zzit ttezzrent-t s leḥmu.
Deg temnaḍt n Yiflisen, azemmur i d-yetteγlayen, ttejmaεent-t-id, sewwayent-t s waman neγ s urɣu, umbeεed fessrent-t sufella n yiferrugen i yiṭij deg wass i wakken ad yekkiw.
Jemεent-t-id deg yiḍ, rennunt fell-as isγaren n yisekla.
Tasemrest-a, mazal-itt ar ass-a teqqim deg waṭas n tudrin deg lεerc n Ayt Σebbas, asmi ara yekkaw, iεeqqayen-nni n uzemmur, ttawint-ten γer uberray.
Ibeεbayen-nni, ttaǧǧant-ten din, ma d arekti n yiεeqqayen-nni, ttawint-t srusayent-t sdat n lberka, d axmuj n usizdeg.
Sbedden-t s yiblaḍen, wa sdat n wa, ṭṭfen-ten s temcent n wakal am win i ixeddmen deg lqaε n uberray.
lqay s settin n yisantimitren.
Iεeqqayen i yuγalen d arekti, senγadent-ten, rennunt-asen kra n waman deg teswiεet γer tayeḍ.
Imir-n ihi i d-tetteffeγ zzit.
Ayen i d-yeqqimen d arekti ad t-awint s uḥellab γer ukessar, ddaw n unnar, anda yella uḥaḍun, d axmuj n usizdeg immug am lberka.
Ttkemmilent, sexlaḍent, rnu εerkent i urekti-nni zzit akked waman s umehraz.
S kra kra, zzit-nni tettali-d umbeεed ttawint-tt γer uxxam i wakken ad tt-zzrent s leḥmu.
Uḍan n Remḍan deg Wat Wagennun.
Tameɣra n ccna deg taddart n Taḥanut.
I Iɛeggalen n tddukkla n twennaḍt Amgud d wid n tdukkla n waddal n taddart Taḥanut.
S tallelt n teseqqamut n taddar-agi, xedmen-d yiwet n tmeɣra n ccna meqqren.
Ula d ilmeẓyen n taddart-agi, fkan-d afus n tallelt, yal wa s wacu i yezmer.
Tɛedda tmeɣra-agi n cca i d-yellan ass-nni n lexmis deg tegnatin igerrzen, anda ḥeḍrent ddeqs n twaculin.
Ula d ahil n tmeɣra-agi, yella-d d anesbaɣur si tama n ccna.
Tella-d tmeɣra-agi deg tlemmast n taddart, deg umḍiq iwumi qqaren Iɣil Lḥaǧ Awdiya.
Yebda leqdic-agi ɣef lɛecra n yiḍ, s snat n tezlatin i d-cnant telmeẓyin yellan deg talilt n tddukkla tadelsant Imnar n Tdukli n At Ɛisa Mimun.
Tedda akkenni armi d ṣṣḥur.
D tameɣra n taddart, deg-s ma drus ɛecra n yicennayen ilmeẓyen n taddart-agi Taḥanut, ɣer tama n kra n yicennayen n tudrin i d-yezzin, gar-asen.
Am wakken daɣen i tettunefk tegnit i tmenna n yisefra sɣur yimedyazen n taddart-agi.
Gar yicennayen n taddart-agi i d-yecnan ad nebder Marsɣsan, Kasdi Kamel, Juba Tuwat, Udya Nasim d gma-s Farid.
Am wakken daɣen i d-yella ufraq n ddeqs n tɣawsiwin i yigerdan, leḥlawat, tičupiḍin.
Cwiṭ seg tmucuha n leqbayel.
D Ṛebbi i yeẓran leṣlaḥ.
Qqarren zzman, tazmert n twacult, tettuγal γer wacḥal n yirgazen i tesεa.
Acku argaz d netta i yettqabalen aεdaw n beṛṛa, yerna d argaz i yesεan tazmert n yifadden i tetteḥwiğ txeddimt n tmurt, am tkerza d tmegra.
Ɣef wayagi, dɣa, mi ara ilal uqcic ssiγritent tlawin, zellun akraren, acu kan mi ara d-tlal d teqcict, berrun i wallen-nsen, am wakken s usḥissef.
Dγa, ad as-inin i temnifrit awi-d kan imi tselkeḍ am wakken d awezγi i d-yeḍran.
Akka i d lεada, tettwaḥettem-d si yal tama.
Yiwet n tikkelt, yiwen n urgaz, yesεa ala tullas, yerγa ad yesεu mmi-s, xersum ad d-yegri yisem-is.
Mi terfed tmeṭṭut-is s tadist, yenna-as: A tameṭṭut, ḥṣu tikkelt-agi ma d tallest i d-tesεiḍ, ad tt-nγeγ wa ad gluγ s uqerru-m neγ muqel anida ara tegreḍ leεmeṛ-im.
Tameṭṭut, ur d-tenni awal, tefhem d acu i d-yewwi lḥal, maca mačči d lγerḍ-is, tettru tessusem.
Mi d-yewweḍ wass ideg ara terbu, iruḥ urgaz γer lexla am win yugaden, yeqqim s ddaw n tzemmurt yeqqar-as: A Ṛebbi ttxil-k kullec fell-ak yeshel.
Ideεεu, armi t-yeḥwes yiḍes di targit iwala yerna γur-s uqcic, yefreḥ, isečč yakk taddart.
Iṛebba aqcic-nni armi meqqer, yuγal-as d waγzen ayen akk yekseb, yesenz-it.
Yegla ula s uxxam n jeddi-s, ad yeṭṭef si lḥebk ad as-yini, ad i yi-d-tmuddeḍ aya d waya neγ ad gluγ s leεmeṛ-ik.
Yuγal yuki-d si tnafa, yefhem targit-nni d acu-tt.
Iruḥ-d d tazzla γer uxxam, yessawel-d: A tameṭṭut d acu i d-tesεiḍ?
Tameṭṭut s yimeṭṭawen d lxuf: D taqcict.
Argaz, yeγli γef tgecrar, yeqqar-as: Ad ak-ḥemmdeγ ad ak-cekkreγ d kečč i yeẓran d acu ideg yella leṣlaḥ.
Asarag wis sin ɣef tuddsa n tmetti taqbaylit.
Mazal tidukkla tadelsant Imnar n Tdukli n At Ɛisa Mimun, tettkemmil leqdic-is deg usuddes n yisaragen yemxalafen.
Dɣa ass-nni n lǧemɛa, deg Usɣim n Waggur azeggaɣ azzayri n At Ɛisa Mimun, yella-d usarag wis sin n tdukkla-a.
Gan-t-id sin yisdawanen-agi: Mass Caɛban Mahdi akked Mass Zayef Mahdi.
Wwin-d awal s telqay deg temlilit-agi ɣef wamek teddes tmetti taqbaylit d wacu n unegmu i d-yellan deg-s.
Am wakken daɣen i d-mmeslayen ɣef wamek tteddunt temsal di tuddar n Leqbayel.
Yella-d diɣ, wawal ɣef wazal i tesɛa teywalt deg tmetti taqbaylit taqburt, d wanda tessaweḍ teswiɛt ass-a.
Mass Caɛban Mahdi, yemmeslay-d ɣef wayen yettilin seg umnar n tewwurt ɣer daxel.
D tamɣart i d taxeznaǧit n uxxam, d nettat i d-yelhan s yikufan, ma d amɣar, yelha-d s tlufa n berra d trebga n warraw n warraw-is.
Ikemmel daɣen, yessefhem-d s telqay tuddsa n tejmeɛt n taddart.
Yemmeslay-d diɣ ɣef ufran n yiɛeggalen n tejmeɛt d wid n teseqqamut n taddart ass-a.
Zik d tajmeɛt n taddart i iferrun timsal, acu kan tizi n wass-a, tettwabeddel s teseqqamut n taddart, maca axeddim-is yegzem kan deg wakal n tɣiwant.
Yewwi-d awal ɣef wayen yettilin deg berra n uxxam.
Taddart, tebna ɣef uxxam, syin n d adrum mbeɛd d taqrart, akken alamma tewwḍeḍ ɣer taddart s timmad-is.
Am wakken, daɣen i d-yemmeslay ɣef umahil n yal amdan deg tmetti.
Amdan ixeddem i ugraw yettidiren deg tmett-nni, ula d agraw-nni ixeddem ɣef umdan.
Mi ssulin awal-nsen, yella-d uskasi sɣur wid yellan deg tzeqqa-nni, yezzi wawal deg-s ɣef waṭas n temsal i d-yeqqnen ɣef usentel-a.
 Anegmu n unagraw n tuddsa n tmetti taqbaylit taqburt i fernen yimsirgen-agi ad yili d azwel n usarag-agi-nsen.
Am wakken daɣen i d-llant tnagiyin sɣur yimɣaren iḥedren dinna ɣef tudert d usuddes n tmetti taqbaylit taqburt.
Ɣer taggara, ad d-nesmekti belli asarag aneggaru yettwajerd ɣef waṭṭan n ssker, ideg ara yili umejjay Ɛmar Benassil d imsireg n temlilit-a.
Tameɣra meqqren i lfayda n yimeḍharen n tɣiwant-a.
Azekka n ttlata ad tili tmeɣra meqqren ara d-yilin i lfayda n yimeḍharen ijerden iman-nsen i wakken ad-zeynen.
D leqdic i d-thegga tddukkla tadelsant Imnar n Tdukli n At Ɛissa Mimun
S tallelt n Waggur azeggaɣ azzayri n tama-agi, d tzeqqa n tmeɣriwin n Laɛzib Uheddad ara d-yesdurin tameɣra-a.
Ad tebdu tmeɣra-agi ɣef lɛecra d uzgen n yiḍ, ideg ara d-ilin ddeqs n leqdicat idelsanen i lmend n yigerdan-a.
Gar wayen yettwaheggan deg wahil, ad d-nebder tuqna n lḥenni n yimeḍharen-agi, ccnawi d tbuɣarin sɣur timɣarin n tama-agi, afraq n wuraren i yigerdan-agi.
Yettuɛeggen diɣ ad yili usiher n yimseḍsi neɣ n useḥḥar ɣer tama n tmeɣra n ccna, ideg ara d-ccnun kra n yilmeẓyen n tama-agi.
Ad ibdu leqdic n tddukkla, s talilt n telmeẓyin d yilmeẓyen ara d-yecnun kra n tezlatin.
Am wakken daɣen ara d-ilint snat n tejmilin, tamezwarut, ad tili i yiwet n temɣart n taddart n Iɣil N Wucen, i yellan d tameṭṭut n umjahed.
I lmend n waya, yella-d usileɣ n ugraw n yilmeẓyen deg tsellak timezwura, i d as-yeran tajmilt i temɣart-a.
Ma tis snat, ad tili i uselway n teseqqamut n Waggur azeggaɣ azzayri n tama n At Ɛisa Mimun, wagi d Ɛli Xeddam.
Ad ilint tnagiyin sɣur yimeddukkal-is n uxeddim d wayen-nniḍen.
Ɣer taggara, ad d-nesmekti kan belli seldazekka n larebɛa, ad tili ṭṭhara n yigerdan-agi deg ssbiṭer n Tigzirt.
Asegmi aɣelnaw.
Ttcektin yiselmaden n uɣerbaz amezwaru seg lḥif i ttidiren.
Yetturar uselmad nnuba tameqqṛant deg usegmi n tmetti s umata deffir n usegmi n tyemmat.
Aselmad mačči kan d win i d-yessegzayen timsirin, lameεna d win ineǧǧṛen abrid n unelmad i yimal n lεali, daymi i as-fkan azal meqqṛen tmura n umaḍal.
Ma yella di tmurt n Lezzayer, d anemgal, dɣa rran-t di rrif seg yal tama, ama seg tama n yizerfan, neɣ d tin n wazal.
Ladɣa iselmaden n uswir amezwaru, imi d nutni i yesɣarayen, d nutni i d iεessasen n warrac, d iqeddacen n tneččit daɣen.
Rnu ɣer waya, ahil n useɣri-nsen i yeččuren nezzeh, rnu-t ɣer wakud i iḥeṛṣen akken ilaq fell-asen.
Dɣa aselmad n uswir-a, yesεa ugar n tlatin n yisragen i ddurt.
Lḥif-a i ttidiren, yeṣṣuẓi fell-asen, d ayen i ten-yeǧǧan aseggas-a uran tabrat i uneɣlaf n usegmi
Fuṛṣen akud n tnekra n ugdud, anda i as-ssutren ad iwali deg temsalt-nsen, ad asen-iεel ttawil.
Seg wayen i ssutren yiselmaden-a, ad sεun izerfan mtawan akked wid n uɣerbaz alemmas, d wid n tesnawit.
Aneɣlaf n usegmi, yerra-d i usiwel-nsen s uɣiwel, yefra-asen yiwen n uɣbel i llan yakan sεan-t, d azemz n yikayaden.
Aredmani, d inelmaden n tesnawit, d wid uɣerbaz alemmas i ixeddmen ikayaden d imezwura, d nutni daɣen i iteffɣen imuṛaṣ uqbel.
Ma yella d aseggas-a, azemz n yikayaden d yiwen deg kṛaḍ n yiɣerbazen.
Iselmaden n uɣerbaz amezwaru yehwa-asen waya
Ayagi yeffeɣ ɣef warrac, imi εyan mliḥ seg wahil yeččuṛen, yuɣal uqcic ur iteṭṭef ara, neɣ s unamek-nniḍen ẓẓay i tegzi.
Ma yella seg tama-nneɣ, ula d nekni nuklal asteεfu seld aseggas n uxeddim iweεṛen.
Ajdid deg ccna.
Belxir Muḥemmed d acennay n tayri d tmetti.
Belxir Muḥemmed Arezki, s yisem-is n tẓuri Belxir Muḥemmed.
D anaẓur, si zik-is iḥemmel ccna aqdim, isell aṭas i radyu tis snat, ladɣa tidwilin-nni n ccna.
D acennay n temnaḍt n At Wagennun, yeddan deg ubrid n yinaẓuren imeqranen n tama-a.
Yebda ccna i yiman-is, syin akkin iɛedda-d deg tedwilt-nni Ifennanen n uzekka n Mǧahed Ḥamid.
Yessaweḍ ad d-yessufeɣ tasfift-is tamezwarut, iwumi isemma Lehna, yerna-d tis snat, yefka-as azwel Fiḥel.
Syin ɣur-s, yeqqim ɛecra n yiseggasen, i wakken ad yernu tasfift-is taneggarut, iwumi iga isem Fliksi-as-d.
Yesmenyif ad yecnu s ṣṣenf n cceɛbi, am wakken daɣen icennu ccna n tmeɣriwin.
D isefra-s i icennu di tezlatin-is, gar yisental iɣef icennu ad nebder: Tayri, timetti, lḥif, tizlit tamḥaddit.
Tineggura-agi, ha-t-an deg ustudyu, yettheggi tasfift-is tis rebɛa, ideg ara ilit ɛecra n tezlatin.
Ad nebder gar yizwal n tezlatin-a: Tajmilt i Matoub akked lalla.
Ɣer taggara, ad d-nesmekti kan belli, afennan Belxir Muḥend, yella yesmeḥsis i yicennayen iqburen am Sliman Ɛazem d Salaḥ Saɛdawi.
Lfen n Muḥend Ameẓyan Mula.
Lfen d azwel n album amezwaru n ucennay ilemẓi Muḥend Ameẓyan Mula.
Yeffeɣ-d deg ussan iɛeddan ɣer tezrigin Studyu Irath.
Deg-s sebɛa n tezlatin anda i d-yessefra s ccna unaẓur Ameẓyan ɣef kra n yisental i yerzan timetti s umata, ladɣa, tahri akked tejmilt.
Akken ma llant tezlatin-agi, d ayla n ucennay, ama d tameyazt neɣ aẓawan.
Cennuɣ iḥulfan-iw.
Kra din yekka-d srid seg wul-iw.
Ayen yakk i d-nniɣ, ɣur-s assaɣ akked tmetti.
Akka i aɣ-d-yenna mi i t-nesteqsa ɣef yiḍrisen-is.
Ma ɣef wayen yerzan aẓawan-is, zyada ɣef wayen i d-yegmer ɣer yicennayen imeqqranen, yecban.
Ulmud n uẓawan deg uxxam n yidles Mulud Mɛemmri n temdint n Tizi Uzzu, ad naf aṭas n tecraḍ-is deg tezlatin-agi timaynutin.
Nessaram ad nili di lebɣi n wid ara aɣ-yeslen.
Ad nawi abrid n yimezwura-nneɣ.
Ikemmel yenna-d ucennay-agi ilemẓi, xas ulamma iwala d akken ccna aqbayli yebda yettmili iteffeɣ i ubrid, sya ɣer da.
I wid yebɣan ad slen aẓawan aḥlawan n teqbaylit d yisefra zeddigen, yezmer ad yessemḥes, ihi, i sebɛa n tezlatin-agi.
Ilul deg taddart Tiɣilt Lḥaǧ Ali, deg tama n Wat Yiraten.
Aẓeṭṭa n wawalen n Mhenni Xalifi.
Yennerna-d i tsekla taqbaylit umaynut s wazal-is, yerna tikkelt-a yemgarad ɣef wayen i nuɣ tannumi nettwali-t.
Ayagi d ayen iwumi teḥwaǧ teqbaylit nezzeh.
Amaynut-a dɣa, d adlis n wawalen yemcubbken, neɣ n uẓeṭṭa n wawalen.
Rnu ɣer wazal i yesεa wungal, ammud n tmedyezt neɣ n tullisin, deg usegmu n tsekla.
Adlis-a n uẓeṭṭa n wawalen, d agerruj i win yebɣan ad yessemɣer tamussni-s deg umawal n teqbaylit.
Mhenni Xalifi, i d-yessuffɣen yakan ddeqs n yidlisen s teqbaylit.
Gar-asen Ammud n yisefra Nnehda n Uḥulfu, win n tullisin Nna Geltum, akked sin n wungalen Asdawan d Imehba.
Aneggaru-a s yis-s i d-yufrar deg warraz n Asya Ǧebbar n wungal ifazzen.
Yewwi-d ass-a amaynut-nniḍen, d adlis-a n wurar s wawalen, i d-yeffɣen di teẓrigin n Ccix Muḥend Ulḥusin.
Ma yella nemmeslay-d ɣef Mhenni Xalifi, ad t-naf iqeddec deg unnar n teqbaylit, yefka-as azal meqqṛen.
Dɣa, Mhenni d amaru, d aneɣmas, d ameɣnas daɣen n teqbaylit, yezga d aseḥbibber fell-as.
Daymi i iqeddec ula deg yiṣenfaṛen n usideg n kra n yidigan d yifecka n tsenselkimt.
Deg wawal i d-newwi yid-s, negza belli leqdic-a, d axeddim n yiseggasen, ayagi, imi uraren-a llan ffɣen-d yakan deg yisebtar n Uɣmis n Yimaziɣen.
Am wakken i yettwaru deg tduli n udlis-a, uraren-a i d-yeffɣen d aḥric seg wayen i yura.
Ma yella ɣef uṣaḍuf n wurar-a, ama s wudem aglawan, neɣ aratak.
Yewwi-d ɣef win yetturaren ad d-yaf anamek yettqaṛaben i yal awal deg texxamin n uẓeṭṭa.
Dɣa, simmal ara ad d-tettili tririt d tuɣdimt, simmal ara d-ttbinent tifrat deg tejgut neɣ adur-nniḍen.
Di taggara, Mhenni yerra-as tajmilt i uletma-s Kaysa, fell-as talwit, dɣa ibudd-as adlis-a i yiziɣer-is, nettat i t-iεewnen aṭas deg leqdic-a.
Udem gar wudmawen.
Faṭma Caɛbi, d tanaẓurt, si zik-is tḥemmel ccna aqdim, tsell aṭas i radyu tis snat, ladɣa tidwilin-nni n ccna.
Seg wasmi tella meẓẓiyet, tḥemmel icennayen imeqqranen n teqbaylit, Ccix Lḥesnawi, Sliman Ɛazem, syin akkin dac dac tettaɛraḍ ad tecnu i yiman-is deg uxxam.
Ulamma ɣef zik n lḥal i tebda ccna s ṣṣut-is ḥlawen, maca ur tgi ara isurifen ɣer sdat, imi tmugger-d imir ugur n tmetti, yettagin ad tecnu tmeṭṭut.
Syin tebda teqqar aẓawan n cceɛbi deg Uxxam n yidles Mulud Mɛemmeri n Tizi Uzzu.
Sya ɣer da, tettali-d ɣef usayes deg tmeɣriwin i d-yettilin deg Uxxam-a.
Tettekki diɣ deg teliliyin  i texdem gar n yicennayen, gar-asen Samir Lusif.
Tura akka, ha-tt-an la tettheggi i wakken ad tessufeɣ yiwen n album, ideg ara tales ccna i tlata n tezlatin n yicennayen iqbayliyen mucaɛen.
Am wakken daɣen i yetturaǧu, sya d afella, ad tessufeɣ tasfift i yiman-is, ma d isefra ad ilin n At Ǧudi Saɛdi, i tt-yettɛawanen aṭas deg uḥric-agi n ccna.
Ɣer taggara, ad d-nesmekti kan belli, Faṭma Caɛbi tlul deg Lezzayer Tamaneɣ, armi tmeqqer i d-tuɣal ɣer tmurt-is tanaṣlit Rǧawna.
Ulamma deg Lezzayer i d-tekkar maca mazal teḥrez tutlayt-is taqbaylit.
Udem gar wudmawen.
Kraḍ n cciεat n teẓruft i Nadir Naɛman.
Naɛman Nadir, d yiwen gar wudmawen n taggayt n waddal n Kempo muccaεen deg tɣiwant n Mεatqa.
Yellan yakan d alɣuɣ n ddunit n waddal n Kempo deg tmurt n Rumani.
Aseggas-agi, iḥella-d kraḍ n cciεat n teẓruft deg tedwilt tn Talɣuɣa n ddunit n taggayt n waddal n Kempo, i d-yellan deg temdint n Gwadalaxara deg tmurt n Spenyul.
Tella-d tedwilt-a deg waggur n yebrir, anda tarbaεt n tmurt n Lezzayer, tettekka stesɛa n yinaddalen, tḥella-d xemsin n cciεat yemgaraden.
Anaddal-a, iḥella-d kraḍ n cciεat n teẓruft deg taggayin.
Naɛman Nadir, d yiwen n yilemẓi i yesεan tmanya uɛecrin n yiseggasen, yezdeɣ deg taddart n At Zεim, yetabaεen ɣer tɣiwant n Mεatqa.
Iḥella-d deg umahil-is anaddal snat n cciεat n wuraɣ, Rebεa n cciεat n teẓruft d Snat n cciεat n udrenz.
Yurar unaddal-a deg terbaεt n waddal amaswaḍ Idurar, yuɣal syin d asleɣmay n waddal n kempo n terbaεt n JSC n Mεatqa.
Tessker aṭas n wulɣuɣen iɣelnawen n tɣiwant n Mεatqa, yecban Naɛman Menad d wiyaḍ-nniḍen.
Mazal ur yefri uɣbel n tnezduɣin.
Ttcektin ussan-a wid ixedmen akaram i wakken ad d-awin tanezduɣt, seg uεeṭṭel n uxeddim deg tnezduɣin-a.
Dɣa, akud i asen-d-yettunefken, iεedda lawan-is yerna s waṭas, armi llan wid yesεan ugar n tmenṭac n yiseggasen nutni d araǧu.
D ayen i ten-yeǧǧan ṣṣawḍen tamsalt i Lwali n Bgayet Mass Aḥmed Mεebbed.
Aneggaru-a dɣa, yefka-asen-d awal belli ad iwali deg temsalt-a n lebni i yesεan aɣbel n uεeṭṭel d ameqqṛan di twilayt n Bgayet.
Ladɣa tinezduɣin n ideg εeṭṭlen lecɣal nezzeh.
Ayagi, yegla-d s lemḍeṛṛa i twaculin i yettṛaǧun, acku, llant tid yettidiren di beṛṛa, tiyaḍ di liḥala ur neṣṣefṛaḥ ara.
Yenna-asen Lwali daɣen d akken d tadrimt tageεmirt ara as-fken i uḥric-a n lebni.
Ugar n xemsmeyya n yimelyaṛen ara d-imud i wakken ad kemmlen lecɣal n tnezduɣin-a.
Ama d wigad n waman n tissit, tafat, trisiti, d wayen akk ilaqen i tmeddurt yelhan.
Ma yella ɣef temsalt n tnezduɣin n Wed Γiṛ ur nesεi trisiti, iwekked-asen-d belli ad asen-d-awin seg Leqṣeṛ deg wakud iqeṛben.
Seg tama tayeḍ, yefra-asen ula d tamsalt n waman, imi ad ten-id-awin seg ubaṛaj n Ticiḥaf, seg Tala Ḥemza, wa ad ten-sizedgen.
Ad d-nesmekti d akken aɣbel-a, ur yelli ara d ameynut, imi ula deg tallit n lwaliyat yezrin ddeqs n medden i yeccektan, lameεna ur d-yelli ara win i d-yeslan i tuɣac-nsen.
Yerkeb-iten lɣiḍ meqqren yimawlan n tnezduɣin.
Imewlan n tnezduɣin yettwajerden deg wahil n tnezduɣin Salḥi.
Tamdint tamaynut i d-yezgen deg usufeɣ n usamer n temdint n Tizi-Uzzu.
Summlen leεḍil meqqren yellan deg usenfar-agi n tnezduɣin, i la traǧun ugar n xemsa n yiseggasen-aya.
Imḍebbren n tkkebanit i d-yelhan s lebni n tnezduɣin, weɛden acḥal d tikelt s keffu n tnezduɣin.
Ar ass-a, urεad i banen lecɣal n usenfar akken iwata.
Anejmuε i d-yellan deg waggur n yebrir ɣur i tessawel tddukkla n yimawlan n tnezduɣin n Salḥi.
Beggnen-d lɣiḍ-nsen wid akk yellan deg unejmuε, deg uzniq n les Chabanes, anda ḥedren yimḍebbren n tkkebanit i d-yelhan s lebni n tnezduɣin.
Wekkden-d i tikkelt-nniḍen s keffu n lebni n tnezduɣin deg taggara n useggas.
Deg kra n yidiwenniyen d imawlan n tnezduɣin, wekkden-d lɣiḍ-nsen s ssebba n leεḍil i d-yellan deg usenfar i ten-iεeggben s waṭas.
Tiwaculin ur nesεi ara tinezduɣin, d wid yekran ixxamen, ssaramen ad yekfu usenfar-agi akken ad d-kecmen ɣer tnezduɣin-nsen.
Tuɣalin n leqdicat deg unnar.
Gar yisaragen d tmeɣriwin akked waddal.
Mebɛed n yiwet n tallit taberkant ideg yesbek leqdic adelsan deg tɣiwant n At Ɛissa Mimun, ulamma yettili-d leqdic sya ɣer da sɣur kra n tdukla.
Tineggura-agi, yennerna cwiṭ umussu asddukklan deg tɣiwant-agi, dayen i d-yeglan s tuɣalin n leqdicat idelasen d wid n waddal ɣer unnar.
Yal tiddukkla i d-yernan, tewwi-d yid-s amaynut deg wahil-is.
Dɣa ilmend n waggur-agi n Remḍan, yetturaǧu ad yili wahil d anesbaɣur sɣur umussu asdukklan n tama-a.
Ahil n tddukkla tadelsant Imnar n Tdukli.
D tiddukkla tadelsant Imnar n Tdukli i yeldin ahil n waggur-agi n Remḍan s usuddes n yisaragen ɣef yisental yemgaraden.
Dɣa sendiḍelli n ssebt, yella-d usarag amezwaru n tddukkla-a, iga-t-id Mass Adawun Yasin, d amussnaw n tnefsit n umdan.
Yewwi-d awal s telqay ɣef unegmu udmawan n umdan d wamek ilaq ad yili deg tmetti ladɣa assaɣen-is d yimdanen.
Am wakken daɣen i d-yemmeslay ɣef wazal tesɛa teflest n yiman deg tudert n umdan, d wamek i ilaq ad imager umdan uguren n tmetti.
D asarag amenzu i d-thegga tddukkla-a deg waggur-agi n Remḍan, deg usɣim n Waggur Azeggaɣ Azzayri.
Yenna-d deg-s umsireg: Ma neqqar-as kan i wallaɣ-nneɣ ur nessin ara, ur nezmir ara, ad yuɣal ad yamen s yir tikta-agi ur nṣeḥḥa ara.
Ikemmel daɣen, yenna-d belli : Tafelsafit n yiman, d amdan i ilaqen ad tt-id-yexlaq i yiman-is, ad yamen s tɣara n wayen yellan deg-s d wamek iga.
Mi yessuli awal-is, yella-d uskasi sɣur wid yellan deg tzeqqa-nni, yezzi wawal deg-s ɣef waṭas n temsal i d-yeqqnen ɣef usentel-a.
Ilaq ad tidireḍ tudert, i ak-id-yettakken tahregt.
Ad yili d azwel n usarag-agi-ines.
Am wakken daɣen yetturaǧu ad d-ilin sin n yisaragen-nniḍen ara d-yawin awal ɣef unagraw swayes teddes tmurt n Leqbayel.
Ma d aneggaru, ad yili ɣef waṭṭan n lkunṣir, am wakken daɣen i ittkemmil uheggi n tesfugla ara yettwaxdamen i lfaya n yigerdan ara yettwaḍehren deg wussan i d-iteddun.
Tameɣra n ccna deg taddart n Taḥanut.
I lmend n tallit-agi n Remḍan, iɛeggalen n tddukkla n twennaḍt Amgud d wid n tddukkla n waddal n taddart, heggan-d yiwet n tmeɣra n ccna meqqren.
Ula ilmeẓyen n taddart-agi fkan-d afus n tallelt, i wakken ad tili tmeɣra-agi..
Ɛlaḥsab n yimsuddsen n leqdic-a, ad tebdu tmeɣra-agi ɣef lɛecra n yiḍ alamma d ṣṣḥur.
Ad tili deg umkan ideg i d-tella tinna ixedmen yakan, deg umkan iwumi qqaren Iɣil Badhu, tama n unnar n Sidi Sliman.
Yetturaǧu, ad ccnun deg-s ma drus ɛecra n yicennayen ilmeẓyen n taddart-agi.
Am wakken daɣen ara tettunefk tegnit i tmenna n yisefra sɣur yimedyazen n taddart-agi dimma.
Ɣer tama n leqdicat-nniḍen i izemren ad ilin deg tmeɣra-agi n ccna.
Am wakken i t-id-ṛeggmen yiɛeggalen n umazday n tedmi d tesleḍt tasertant d tdamsant akked tmettit n tɣiwant, i d-ilulen ussan-agi kan ineggura, ad yili leqdic-nsen deg unnar.
Tigawt-nsen tamezwarut i yetturaǧun ad tili, d asarag ɣef unegmu idumen s umata d win n tɣiwant s wuzzig.
Am wakken daɣen ara d-yili deg-s umeslay ɣef tdamsa akked twennaḍt d wamek i ilaq ad yeddu umdan deg tudert-is n yal-is.
Yetturaǧu diɣ ad tettunefk tegnit i tnagiyin n wid yesɛan tirmit deg uḥric-agi n twennaḍt d wayen i d-icudden ɣur-s, gar-asen afran n yiḍuman.
Ad yili usarag-agi deg uɣerbaz amenzu n taddart.
D Mass Arezqi Cennan akked uduktur Tuwat ara yilin d imsirgen.
Am wakken daɣen i yetturaǧu ad ilin yirmad nniḍen deg unnar sya ɣer sdat s yisem n ugraw-agi.
Ad d-nesmekti kan belli leqdic-a ad yili s tallelt n tddukkla tadelsant Imnar n Tdukli.
Ɣer taggara, yetturaǧu ad yili leqdic anaddal sɣur Ugraw n waddal n taddart.
D timlilit ara d-yilin deg uɣerbaz amenzu n taddart, anda yetturaǧu umerẓi gar ddeqs n trebbuyaɛ n kra n ṣṣenf n waddal.
Ad d-ttwasneɛten ukkuẓ n yisura di Remḍan.
Ttkemmilen wussan idelsanen deg temdint n Wehran, imi yal akud s wanaw adelsan i as-iwulmen.
D timezgunin, d isaragen, d yisura n ssinima i d-ttheggint waṭas n tddukkliwin i iqeddcen ɣef lecɣal-agi, ladɣa tiddukkliwin tidelsanin i yellan deg tlemmsat n temdint.
Tallit ideg i nella d Remḍan, tuget n yixeddamen senɣasen seg uxeddim, rnu azɣal i d-yettilin deg uzal.
Maca deg yiḍ mi fetren yimdanen, aṭas n leqdic i d-yettilin sɣur tiddukkliwin-a iseg i d-nezwar.
D ayen i yeǧǧan iɛeggalen n tddukkla ad farsen tagnit-a n remḍan, ad d-heggin tidwilin i usenɛet n yisura d yiskasiyen ara d-yettilin ar taggara n yal asaru.
Abeddel n tmuɣli gar yimferǧen.
Tefren tddukkla-a ukkuẓ n yisura ɣef teɣzi n waggur n Remḍan, yal imalas ad d-yili yiwen, ma d ass i textar deg wammas n tiddukkla.
Yebda wahil lǧemɛa yezrin.
Asaru wis sin ad d-yili deg wass n lǧemɛa-ya sdat-neɣ.
Ad ikemmel wahil deg yimalas wis kraḍ.
Ma d asaru aneggaru, yetturaǧu ad d-yettwasenɛet ass n lǧemɛa taneggarut n Remḍan.
Aṭṭan n tbuzeggaɣt.
Di rebɛa n wugguren, skelsen ugar n ɛecralaf  n yimuḍan.
Aneɣlaf n tdawsa, yessekles wid yuḍnen aṭṭan n tbuzeggaɣt, seg-mi yebda useggas-agi ar taggara n waggur-agi n yebrir iɛeddan.
D leḥsab i d-yefka uɣlif n tezmert, deg yiwen n wulɣu.
Ugar n ɛecralaf n wid yuḍnen tabuzeggaɣt i skelsen segmi yebda useggas-a ideg nella ar taggara n waggur-agi iɛeddan, deg wakal aɣelnaw.
Aṭṭan-a, ihelken yigerdan, ineṭṭeḍ seg ugrud ɣer wayeḍ, yezmer ad yezreɛ, acku aṭas n yigerdan mazal ur criḍen ara.
Annect-agi d ayen i d-yenna umejjay  Ǧamal Furar i ixeddmen deg uɣlif n tezmert, i lmend n yimalas agraɣlan n ucraḍ, i d-yemyezgan akked yimalas n wayyur n yebrir.
Am wakken daɣen i d-yessefhem limart n lehlak-agi, yenna-d belli mi ara d-yebdu waṭṭan-a, i la d-iteffɣen seg-mi ara yenṭeḍ unfafad.
Amuḍin-nni, tettaṭṭaf-it tawla tameqqrant, yettazzal aṭas uɛebbuḍ-is akked daɣen tefɣent-d tḥebbiwin timellalin deg yiles-is.
Ma d aḥader ɣef waṭṭan-agi, yessefk ad cerḍen yigerdan s uḍfar n teswast n ucraḍ, i d-yessutur uɣlif n tezmert i yal agrud.
Aseḥbiber ɣef tdawsa n umdan.
Timḍerrit n yimuḍan di Remḍan.
Ass n arim, setta deg wayyur-a n maggu, i yebda Remḍan, aggur n tuẓamin ɣur yinselmen.
Tella taluft n teɣlayt n sselɛa, anqas n uqeddic d udebdeb n tmetti, ayen i d-yettrasen i uskasi yal aseggas.
Aggagen d yimsujjiyen, d taluft n yimuḍan akked Remḍan, abeɛda wid yettidiren s waṭṭanen idumen.
Ayendin d uguren i d-ttmagaren yimdanen-a di tudert n yal ass, teɣzi n tlatin n wussan n wayyur n Remḍan.
Ur asen-tefki tezmert-nsen amek ad qqimen i laẓ, imi ula d imsujjiyen-nsen ttwessin-ten dima i tgella.
Tuget n tegnatin d timetti i asen-iregglen abrid ɣer wučči d ugerrez n waddad.
Aya imi anda tnuḥ tḥanut neɣ d taneččit, ad tent-yaf umuḍin medlent lawan n tzeggant n wass.
Ɣas ad yebɣu ihi ad yekkes nnzaf, ad yessečč aɛeddis-is mi ara d-yeffeɣ seg uxeddim, ur yettaf ansi ara d-yaɣ aleqqim-nni.
Rnu i waya, yewwi-d ad d-nemmeslay ɣef wugur-nniḍen i d-ttmagaren yimuḍan deg wayyur-a n Remḍan, i yerzan tikkelt-a asegmi d tmuɣli n tmetti.
Aṭas n yiqeddacen imuḍan i yettruḥun d iseflan n waya acku uggaden ad ččen ɛinani deg yisragen n uxeddim.
Ad asen-yettwakkes umkan neɣ ad d-ggrin deg yimi n medden.
Ɣef tnaga n kra n yimuḍan, d imdanen i d-yesseɣlin fell-asen tamara n tɣimit i laẓ, armi yettili wanida ttaḍnen, ttekcamen sbiṭarat.
Ɣas sɛiɣ aṭṭan n tɛebbuḍt seg wacḥal d aseggas tura, maca ttuẓumeɣ ɣef waṭas n ssebbat, gar-asent tignatin d liḥala n tudert n berra.
Si tama-nniḍen, llan wid i yettkemmilen ttuẓumen ticki ffɣen-d seg umahil, imi ttwalin skud ur ufin amek ad smeklin, yif ma kemmlen i laẓ.
Cwiṭ seg tmucuha n leqbayel.
Tameγra n lebḥer urğin telli.
Akken neẓra di ddunit merra, imdanen, sexdamen di tmucuha aṭas iγersiwen.
I wakken tamεayt ad tεeddi, ad taweḍ γer yiswi, ttadren-d yal tikkelt iγersiwen akken ad sen-tishil tegnit.
Ɣur-neγ s Leqbayel, nessexdam uccen i tḥerci, izem i tebγest d tezmert.
Deg waya, ssawalen-d wat zik yiwet n tmacahut γef win i yesderγil ṭṭmeε.
Yiwen n wass, yuḍen ugellid n lḥut, yewweḍ γer lmuḥal.
Ihi, cekkṛen-as ul n wuccen d ddwa.
Iceyyeε ixeddamen-is i wakken ad as-d-muqqlen uccen.
Mi ttnadin γef rrif n lebḥeṛ, walan yiwen n wuccen la yeddewwiṛ din, ssawlen-as.
Uccen: Anεam.
Acu akka ara txeddmeḍ ay uccen ?
Aql-aγ la nettnadi lmektub.
Tlata wussan-ayagi, nekni d anadi fell-ak.
D lxiṛ kan?
A d agellid-nneγ i yebγan ad yeg tameγra, maca yebγa ad yesseḥdeṛ yakk iγersiwen n tmurt.
Tura neεreḍ akk iγersiwen ala kečč i ixussen, ula d tameγra teḥbes γef lğal-ik, ihi sellek iman-ik, ayen tectaqeḍ din, ad teṛwuḍ, kullec yella.
Uccen, yesderγel-it ṭṭmeε.
Besseḥ ur ssineγ ara ad εummeγ.
Ay uccen, akken newwi meṛṛa imεerḍen ara ak-nawi.
Semlalen iman-nsen, gan-as-d amkan gar-asen.
Yerkeb, ruḥen.
Akken kecmen talemmast n lebḥeṛ, yenṭeq yiwen uḥewtiw γer wayeḍ: Ilaq-aγ ad nγiwel neğğa-t-in yenṭeṛ aṭṭas.
Uccen am win i as-d-yefkan abeqqa.
Yemmekta-d mi i as-tenna yemma-s ul-nneγ d ddwa i leḥwat.
Yenṭeq yiwen uḥewtiw γer wuccen: Ay uccen, ayγer akka tessusmeḍ, εni ur yezhi ara wul-ik ? 
Uccen ifuṛes asteqsi-nni : Awah!
Ala ul-iw ur t-id-wwiγ ara, ttuγ-t-in γef rrif n lebḥeṛ.
Dγa feqqeεen leḥwat imi ayen akken ḥwağen, ur d-yeddi ara.
Neṭṭqen γur-s: S tidett ay uccen, ur d-tewwiḍ ara ul-ik?
Uccen: Dayen ttuγ-t-in.
Leḥwat: Ala ay uccen ad nuγal ad t-id-tawiḍ yis-s ara tezhud di tmeγra.
Uγalen-d s temγawla, akken i d-wwḍen γer rrif n lebḥeṛ, uccen ijelleb yerwel.
Leḥwat: Aniγer ay uccen ?
Awi-d ul-ik tuγaleḍ-d γer tmeγra.
Uccen: Awah!
Tameγra n lebḥeṛ urğin telli.
Remḍan Ɛacur, d aselmad n tesnilest di tesdawit n Tizi Uzzu.
Yal wa d acu yettgabar, d acu iwumi yettqissi.
Aḥric wis sin.
Deg uḥric-agi aneggaru n tdiwennit-a, newwi-d awal akked uselmad n tesnilest Ramdane Achour ɣef tseddast d tmawalt n uselmed d wayen-nniḍen.
Tura ma nezzi-d ɣer uselmed-ines deg unnar, ma ur twalaḍ ara belli d lawan ad tettwaselmed tmaziɣt d tutlayt tayemmat mačči d taberranit ?
Neɣ s wawal-nniḍen, ma nezmer ad neselmed s tmaziɣt neɣ mazal ad neqqim kan deg uselmed-ines ?
Taqbaylit tatrart, ass-a, deg tmurt n Leqbayel lemden-tt yinelmaden d tutlayt n tyemmat.
D acu, tutlayt n uɣerbaz, ladɣa deg umawal, temgarad kra ɣef tin n berra, axaṭer tutlayt n kul ass texleḍ aṭas d tutlayin-nniḍen.
Nezmer ad neselmed s tmaziɣt tangiwin akk yellan.
Yessefk kan uheggi.
Teqqim-itt ɣer tarit tastant akked tarit n tmetti.
Tutlayt, d allal n teywalt, yezḍan s umyurez uslig kra n wayen iwumi i d-tezga tbadut-a, yezmer ad yili d allal n uselmed.
Aṭas n yiselmaden i yettcetkayen ɣef ubeddel n tmawalt n uselmed sya ɣer da.
Acu ara asen-tinniḍ ?
Iselmaden-agi ɣef la d-tettmeslayeḍ, ma d tidet llan, amzun ur ẓrin ara belli tamaziɣt ur yemdi ara ukala n usemsasa-ines.
Akken kan tger isurifen imenza ɣer uslugen d usemsasa.
Wid ixeddmen, xeddmen akken zemren s wayen ufan.
Ccɣel-agi n win ara ixedmen adlis n uselmed meqqer aṭas.
D taɛekkemt ẓẓayen.
Af-d acu ara teslemdeḍ, af-d amek ara t-teslemdeḍ, af-d iḍrisen neɣ snulfu-ten-id, af-d amawal n uselmed iwatan.
Deg tuget, amawal-nni ulac-it, ilaq ad t-id-tesnulfuḍ.
Mi d-tsumreḍ awal, yezmer ad ak-d-iban ixuss ar deqqal.
Tzemreḍ ad d-tafeḍ awal yifen winna ama deg tfukli-ines, ama deg uẓar seg i d-yennulfa.
Dɣa, tezmer ad ak-tessiweḍ teswiɛt ad tbeddleḍ ayen i d-tsumreḍ uqbel.
Ur nelli ara deg tegnit tamagnut deg tban tsudut ara d-isumren, tban tin ara yesitgen, ara t-iweznen uqbel ad d-yeffeɣ.
Yeqqar unzi: Yeshel uqabac deg ufus n Ɛemmi neɣ yeqqar wayeḍ: Limmer tayerza s wallen, win tufiḍ ad yesserwet.
Asnerni n tutlayt d usnulfu deg-s, mačči d urar akken i t-ḥesben kra, maca, d ilugan, d tarrayt, d turdiwin.
Acu ara ak-iniɣ.
Ilaq wid ilan tamussni taẓrayant akked tmussni n tutlayt meḥsub ila timseɣbula n tutlayt.
Win terḥa temsalt, win yettxemmimen akk ɣer temsal n uslugen aṭas aya.
Win ur nessin ara s tehri iferdisen n tɣessa n mennaw n tentaliyin timaziɣin ula ay t-id-yawin ɣer uslugen n tutlayt tamaziɣt.
Amek ara yeslugen tamaziɣt win ur nessin ara ula d tira tumrist.
Amdan ur nuri ara ula d aḍris s tmaziɣt, amek ara yettekki deg usmuken d uslugen n tmaziɣt.
Win ur nezmir ara ad yakez xeṛsum s turda ansi i d-kkan wawalen n Umawal n tmaziɣt tatrart, ad iwali kan acu n ccɣel-nniḍen ara yexdem.
Win iwumi ur telli tmeslayt deg wul, ad yessexser ur as-yehwi lḥal.
Ilaq win ara yekkren s aslugen n tutlayt, yessefk ad yili d amdan amasay acku tutlayt mačči d taɣawsa n menwala.
D nettat i d tigejdit n tmagit, yis-s ay tbennu tɣerma, ur tezmirt ad tili kra n tmetti neɣ kra n tmezdit mebla tutlayt-is.
D tuylayt ay itteqqnen iɣerfan ɣer yimezwura-nsen, ɣer umezruy-nsen.
D tutlayt ay d asalel n yidles.
Γef waya akk, amdan ara yegren afus deg uslugen n tutlayt d tamasit tameqqrant.
Ilaq ad iẓer anda ara yesres iḍarren-is acku imal n tɣerma d yidles, imal n uɣref, a-t-an gar yifassen-is.
Ma neqqel ɣer tseddast, ma d nekkni i d tt-yesseddayen neɣ d nettat i d aɣ-yesseddayen ?
Tamezwarut, taseddast d tagruma n tnummiwin yellan deg tmetti.
D tannumi ad tt-id-tafeḍ deg tmetti am wakken yelmed bnadem ayen nniḍen.
Deg ukala s wayes yettaɣ amkan di tmetti, am wakken daɣen tettekki deg-s tmeslayt.
Annect-agi, ad ibeggen belli tutlayt d tasudut tanmettit, ur yezmir ara yiwen umdan weḥd-s ad tt-ibeddel.
Xas ulamma s tigawin n yimdanen i tgemmu, i tettbeddil tmeslayt.
Acu kan, ccɣel-agi yettaṭṭaf lweqt.
Ilugan n tseddast yerzan tutlayt, yufa-ten-id umdan, tamara ad imeslay akken, i wakken ad t-fehmen medden.
Ma d abeddel yella wanda imdanen, s kra kra ad glun s ubeddel n tseddast n tutlayt.
Amedya di teqbaylit: Taseddast i nsell tura neɣ i yettilin di tira, simmal tettbeddil.
Temxalaf ciṭ ɣef tseddast taqburt i d-nufa ɣer wid yellan ttmeslayen kan taqbaylit.
Nezmer ad d-nini belli llant i snat tigi.
Taseddast teḥkem, axaṭer ma ur tettmeslayeḍ ara akken ur tt-fehmen ara medden.
D acu kan, mi ara yesexdam umdan tameslayt-nni, igellu-d s ubeddel deg tseddast.
Acu i d amihi n usexleḍ gar tutlayin ɣef tseddast d tutlayt s timmad-is, ladɣa tamaziɣt ?
Mi ara tili tmeslayt texleḍ, rwint deg-s aṭas n tmeslayin, d anammal neɣ d tamatart i d-yemmalen belli tutlayt-nni tenṭer.
Axaṭer deg unagraw n tutlayin, tufa-d iman-is teṭṭef tama n wadda.
Timeslayin yewwin ccan d yiseɣ d tiyaḍ, nettat ur tt-id-iṣṣaḥ ara umkan ameqqran gar-asent.
Tameslayt-nni iwumi i d-keccment tutlayin-nniḍen ɣer daxel n wagens, alarmi tewwi tama n wadda ur tessaweḍ ad tqabel timeslayin-nni iǧehden.
Yezmer ad tili d yiwet n tallit gar talliyin ara tt-yawin ɣer nnger.
Simmal txelleḍ, simmal anagraw-is d yilugan-is ttehtutan, tteftutusen, yezmer ad teffeɣ ɣer wayen-nniḍen.
Asexleḍ-agi n tutlayin, d amihi ameqqran, d acu kan, yugar akken yella d anammal wala d amihi s yiman-is.
Meḥsub, netta s yiman-is d analkam n lḥala n tmeslayt, asexleḍ-nni d tawtilt n lḥala i tuɣ tutlayt-nni.
I ma nniɣ-k ar melmi aselmeds tmaziɣt deg ugezdu n tutlayt d yidles amaziɣ n tesdawit n Tizi Uzzu ?
Ad nini kan ayen yellan, yella cwiṭ n uselmed n tmaziɣt s tmaziɣt, maca drus maḍi.
Di temsalt-agi, ur d-kkateɣ di ḥedd, ur ttakkeɣ lheqq i ḥedd.
Acu kan tamsalt-agi n uselmed s tmaziɣt deg ugezdu n tmaziɣt, d tamsalt n yal aselmad.
Yal wa d acu yettgabar, d acu iwumi yettqissi, ansa ara yekk neɣ amek yettḥalfi.
Tura lukan d lebɣi-k ay ul, tusiḍ-d ad txedmeḍ deg tsudut iwumi semman agezdu n tutlayt d yidles amaziɣ, iban yixef-is, ur i yi-d-yawin ara tutlayt-nniḍen.
Tɛedda tallit-nni n lexṣaṣ n ttawilat d tmara n uselmed s tefransist, mačči d nettat ara yuɣalen d lqanun ireṣṣan ad neselmad yis-s.
Tamsalt-agi, tugel daɣen ɣer tutlayt yettwagelzen, yewwin tama n wadda, dɣa selmaden s tutlayt-nni i tt-walin tufrar-d fell-as.
Ula d iselmaden ixeddmen deg ugezdu-a yis-s i d-ttawin aɣrum.
Am wakken ma mačči s tefransist i yesselmad mačči d tamussni.
Ma ur yeselmed ara s tefransist ur yessin ara, ur igi ara ccan d yiseɣ i yiman-is imi s tmaziɣt i yesɣar.
Acimi ulac amɛiwen gar yigezda n tmaziɣt yellan di tmurt, yal wa iḍerref iman-is di teɣmart ?
Agezdu n tesdawit d tasudut, yebna ɣef yisdawen d yiselmaden akked temsirin daya.
Ma d tamsalt n unadi, acu ara ten-yesddukklen i wakken ad negrawen ɣef yiwen yiswi?
Tlaq tsudut ara ten-yezdin i wakken ad mlilen yimussnawen-agi ara d-yelhin s ferru n temsal.
Limmer di lebɣi, yal wa ad isumer ayen iwala, syin ad yettwaxlaq ugraw meẓẓiyen ara d-yesddukklen akk ayen i d-yettwasumren.
Ad fernen ayen i iwulmen maca s ṣṣwad d lmeɛqul.
Uqbel ad nesali tadiwennit-a, acu n yizen i tebɣiḍ ad tessiwḍeḍ i medden ?
Cukkeɣ di tmurt-nneɣ, yewweḍ-d lawan ideg win yessnen akka ciṭuḥ, ad izzem iman-is, ad iwali acu i ilaqen i wakken tamurt ad tili d agni ideg yal yiwen ad yaf iman-is.
Win ixeddmen tameslayt, yeqqen ɣer laṣel ad t-yexdem akken ilaq lḥal, mebla ma yekkat deg wiyaḍ.
Win yebɣan ad tṣeggem, iṣeggem qbel iman-is.
Mkul yiwen ad yexdem ccɣel-is s ṣṣwab d lqanun, ad naweḍ ɣer wanda nebɣa.
Ma nettwali ass-a, llant tutlayin yewwḍen igenni, d imawlan-nsent i tent-irefden, ulac aɣref i d-yufan tutlayt tewjed.
Win ur d-neɛni ara tameslayt-is, ur yumin ara belli iman-is d amdan i yella.
Awal n taggara i tdiwennit-agi.
Nessaram ussan i d-iteddun ad d-awin tafat, i wakken tiqeracin-agi n tutlayin i d aɣ-d-undin ad frunt.
Ulamma amezruy, yefra-tt-id, isebggen-d d acu-t Uzzayri, d acu-tent tmeslayin-is.
Nessaram lewqam di taluft-agi, imi aḍref nebda-t-id, ilaq ad ikemmel alamma yuɣal-as wazal i tmeslayt n tmaziɣt.
Ilaq ad nesiweḍ dakken agezdu n tmaziɣt, ad yesselmad s tmaziɣt.
Neḍmeɛ ahat yiwwas, taqbaylit ad tili d tutlayt tamezwarut deg tmurt n Leqbayel.
Ama deg uxxam ama deg tesnegmiyin deg uɣerbaz akked tesdawit, syin ɣur-s ad d-rnunt tutlayin-nniḍen mreḥba yis-sent.
D nettat ara iseddun aswingem d yidles n yimdanen, ma yexḍa wayagi, am win iḥekmen ɣef yiman-is ad yeqqim d aneggaru gar leǧnas.
Tasɣunt Aselmad.
Aheggi n teẓrigt tis sḍiset.
Mbeɛd semmuset n teẓrigin n tesɣunt Aselmad i yellan akka tura deg unnar, berrḥen-d yimsuddsen n tesɣunt-a s uheggi i usuffeɣ n teẓrigt tis sḍiset.
D akka i t-id-nnan sin n yimɛawnen n leqdic-a.
Deg usebter-nsen n facebook neɣ deg usebter n tesɣunt neɣ deg yigrawen i d-yessemliliyen iselmaden n tmaziɣt.
Fkan-d kra n yilugan i swayes ara telḥu tesɣunt n tikkelt-a, rnan-d azemz aneggaru i uceggeɛ n yiḍrisen.
Ur nettaf ara aṭas n umgarad gar tesɣunin yezrin d tagi yetturaǧun ad d-tlal d tamaynut.
Talɣa d usentel n uḍris mačči d ufrin.
Yezmer ad yili d amecṭuḥ, d alemmas neɣ d ameqqran ɣef usentel i yehwan i umeskar-is.
Zemren ad ilin kra n yisefra, timsirin, ula d uraren d tefɣulin zemren ad kkin yis-sent wid i sent-yessnen.
Acu kan, yessefk merra afaris ara yettwaceyyɛen, ad icudd ɣer uɣerbaz, acku d wagi i d iswi amenzu n tesɣunt Aselmad.
Yerna d wa i d isem-is i d awal-is.
Ad tettuneḥsab d aɣbalu ɣas d amectuḥ ama i uselmad, ama i unelmad, deg-s ad d-agmen ayen i ttnadin.
I wid yebɣan ihi tira d uselmed n tmaziɣt ad nnernin, i wid ijebbden imru, yegra-d kan ad arun iḍrisen-nsen ad ten-aznen.
Sya ar yimir, yegra-d kan ad awen-d-nini afud igerrzen.
Llan-d yikayaden deg wammas n uɛiwed n ttrebga.
Ass n letnayen, tesɛa uɛecrin deg yebrir-agi yezrin, llan-d yikayaden yerzan imdanen yellan deg wammas n uɛiwed n ttrebga.
Sserzin akayad-a wazal n mitin n yimeḥbas ɣef teɣzi n wass.
Tanezzayt, llan-d yikayaden n umezruy d tussna i wid yesɛan aswir n tesnawit.
Tutlayt n taɛrabt d tusnakt i wid yesɛan aswir amenzu deg usedwel.
Ma d tameddit, sɛeddan tutlayt n tefransist i yiswiren deg sin.
D iselmaden n yiɣerbazen i d-yellan i lmendad n tɛessast n yikayaden-a d tuddsa deg tmarit n ufraq n yisteqsiyen d ujmaɛ n tferkitin n tririyin.
Yal aseggas lawan-a, yettili-d ukayad akka am wa.
Kra seg wid ara d-yufraren deg tsuddutin-a, ssenqasen-asen-d seg wakud i asen-ḥekmen.
Tikwal yettaweḍ almi d aseggas neɣ sin i wid iḥekmen s ɛecra n yiseggasen d asawen.
Daɣen d tagnit akken ad qerben acemma ɣer tudert icudden ɣer tmetti daɣen ad ttun lemḥan d tmental iɣef ttwarzen.
Tasdawit Mulud Mɛemmri.
Agdal n usarag n Mulud Lunawsi.
Ddurt iɛeddan, di tesdawit Mulud Mɛemmri, yettwawet yiwen n unelmad s lmus sɣur yilemẓi ur nelli ara d anelmad di tesdawit.
Liḥala-agi n war laman di tesdawit taggara-agi, tzad.
Ad d-nesmakti kan d akken ḥebsen yinelmaden n ugezdu n trumit ɣef leqraya azal n sin waggugen akken ad sbeggnen lɣiḍ-nsen si teswiɛt-agi.
Ulac d acu i ibeddlen.
Mbeɛd mi teɛedda twaɣit-agi , teḍra-d tayeḍ i tt-yecban.
Tagi d asarag-nni n Mulud Lunawsi i yettwagedlen di tesdawit.
Asarag i d-ihegga Useqqamu n yinelmaden n tesdawit Mulud Mɛemmri deg tzeqqa n yisaragen di Hesnawa.
Syin kecmen-d kra n yilmeẓyen, sekkren-d cwalat deg tzeqqa gar yinelmaden i yellan dinna, akken daɣen i ttwawten kra n yimeɣnasen n RCD.
Dɣa, syin yettwaḥbes usarag.
Maca asteqsi : Ayen ḍarrunt cwalat, taggara-agi, deg tesdawit n Mulud Mɛemmri ?
Akal, d akabar amaziɣ amenzu i d-ilulen.
Akken i yenna umedyaz : Seg ucrured ɣer tikli.
Akken i t-qqaren wat zik :Aɛeqqa, aɛeqqa alamma nessaweḍ meyya.
Tutlayt tamaziɣt d yidles-is i ileḥḥun simmal ɣer sdat skud yettɛeddi lweqt.
Neẓra d akken seg kra n tamiwin, d tuɣalin s kra n yisurifen ɣer deffir i yeṭṭfen amnaṛ.
Neḍmeɛ mi ara nettwali seg tamiwin tiyaḍ yettlal-d umaynut yessemhazen tutlayt-a ɣer sdat.
Akal, d yiwen n wawal, yemmal unamek-is lqaɛa, tamurt d fessu d usefti ɣer wayen yakk icudden s asirem d wayen yelhan.
D Akal i d awal i yettwafernen ad yettunefk i ukabar amaziɣ amezwaru i d-ilulen deg tmurt n Tunes ussan-a kan.
Ɣef umeslay n umaray-is amatu, Mass Fadi Mansri, yenna-d belli yettwaxleq-d s wudem unṣib ukabar Akal ass n, setta maggu.
Aṭas n temliliyin i d-yellan yakan uqbel.
Nesqerdec kra n temsal yerzan isuḍaf d yilugan i swayes ara yelḥu.
Yerna yessegza-d deg yiwet n tdiwenni-nniḍen i iga deg yiwet n tiliẓri, d akken akabar-a n Akal ad d-yawi tamuɣli tamaynut i tmurt n Tunes.
D tamuɣli ara ibedden s wudem n llsas d tumast tamaziɣt.
I usmekti daɣen, akabar-a ɣas melmi kan i d-ilul d amaynut, maca ad yekki deg tefranin d tid n tselwit n tmurt n Tunes.
Ad yeṭṭef tmanyin n wumuɣen ifranen akked yiwen n yimrecceḥ ɣer tefranin n tselwit.
