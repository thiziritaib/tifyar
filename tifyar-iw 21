Xemten acḥal aya deg texzant n wul-is.
Yerna tura aql-aɣ deg lweqt anda win i wumi teḥkiḍ ad yettaḍsa fell-k.
Ayen i tt-yuɣen, mačči d ayen i ḥekkun medden.
D tabaḍnit gar-as akked win teɛna temsalt.
Ul-is yesderduf si sdaxel i d-yesṭebṭub.
Iɛewwel ad d-yerẓ idmaren-is akken ad d-yeffeɣ ɣer berra.
Di tazwara, tella tettcukku deg-s, lameɛna tura ulac din ccek.
Tidet tban-d am yiṭij i d-yettḍillin yal ṣṣbeḥ ẓran-t akk medden.
I wacu, d acu n ssebba mi tt-yeɛzel deg wusu.
S teɣzi n wacḥal d aggur aya.
Anda llan wussan-nni n zik?
Anda-t lḥamu-nni-ines n zik ?
Anda llan yiḥulfan d ccuq-nni-ines n zik ?
Anda d-ggran wawalen-nni ẓiden ḥlawen ?
Anda-tt leḥmala akked tayri-nni n zik ?
Anda llan rrwayeḥ akked tmelsa ifazen i as-yesnum ?
Anda yella wusu-nni yeḥman, anda yettḥar melmi ara d-yekcem s axxam?
Tura ibeddel mačči d winna tessen yakan.
Yuɣal d wayeḍ.
Tura zrin acḥal d aseggas, segmi ten-yecrek wusu n leḥlal.
Tecrek-iten ula d tarwa.
Zzwaǧ-nsen yella-d d zzwaǧ n tayri.
Qbel ad myezwaǧen, llan myussanen.
Ddren yiwet n tmacahut n tayri i ten-yewwin ɣer yiwen umaḍal n tirga.
Targit-agi-nsen teffeɣ ɣer tafat.
Zewǧen. Kemmlen di tayri-nni.
Werǧin nnuɣen.
Werǧin d-msukkasen.
Tezga tayri-nni am umassaɣ gar-asen.
Yal yiwen deg-sen yettnadi amek ara yessefreḥ wayeḍ.
Leḥmala-nsen werǧin tenqis.
Simmal tettfukti, simmal tgemmu.
Armi uɣalen medden ttawin-ten d amedya !
Netta, yalla ixeddem d anemhal deg yiwet n tkebbanit tameqqrant.
S yisem-is d anemhal amatu n tkebbanit-agi.
Teṭṭuqqet fell-as lxedma.
Tikwal ur yesɛi ara ula d ussan i usteɛfu.
Tikkwal yettuḥettem fell-as ad iɛeṭṭel di lxedma alarma d iḍ.
Qrib yal ass akken.
Acu kan tannumi-ines ur ibeddel deg-s wacemma.
Mazal taftilt-nni n tayri tettreqriq deg wul-ines.
D tin n zik, d tin n tura.
Yal mi ara iɛeṭṭel deg lxedma neɣ yella kra n ccɣel i t-yeṭṭfen, ini yessawel-as-d di
tilifun akken ad yettwennes xerṣum s ṣṣut-ines.
Mi tt-yeẓra s wallen-is neɣ yesla i ṣṣut-is, yettruḥu-yas ɛeggu n lxedma.
Tettnefsusi fell-as tɛekkemt.
Yella yal mi ara d-yekcem yettales-as- d amek yesɛedda ass-ines di lxedma.
Ur iteffer fell-as kra.
Tesɛa akk isallen i ilaq a ten-tẓer ɣef urgaz-is.
Teḥṣa ula s wayen itezzin deg uqerru-ines d wayen iḍarrun di lbiru-ines.
Tikkwal yettcawar-itt ula di lumur n lxedma-ines.
Ul-nsen yezga yelli, wa ur yesɛi tabaḍnit ɣef wayeḍ.
Ddren amzun d yiwen umdan.
Tikkwal yettinig ɣer tmura n lbarrani deg ukatar n umahil-ines.
Mi ara s-tessewjed tabalizt-ines, yal tikkelt tettuqam-as tabrat di
kra n leǧyub n tmelsa-ines.
Tabrat n tayri, yettawi-tt yid-s d aɛwin.
Ula d netta daɣen, mi yekker ad iruḥ, yettaǧǧa-yas-d tabrat s tuffra di kra n teɣmert n uxxam.
Mi yal yiwen deg-sen yufa tbarat n wayeḍ, mi tt-yeɣra a tt-yeffer, akken ad as-iɛiwed taɣuri.
Ad yemmeslay yid-s qbel ad yeṭṭeṣ.
Yal iḍ akken armi d ass ideg ara d-yuɣal ɣer tmurt.
D acu yeḍran?
Tezzem deg yiman-is.
Yella kra i d as-tesxaṣṣ?
Yella kra ideg testehza?
Ma yella kra i d as-tekkes? 
a yella kra ideg t-teḍlem?
Texdem leḥsab-is ur yelli kra.
Ssebba ara t-yeǧǧen ad ibeddel akk annect-a.
Ad ibeddel tikli-ines, ad ibeddel tannumi-ines.
Yal ass tettezzem deg yiman-is, yal ass testeqsay deg yiman-is.
Tettnadi ɣef tmental i t-yeǧǧan ad ibeddel.
Anda yella bu wul-nni leqqaqen?
D awezɣi, ur cukkeɣ ara a tt-yexdem.
Tebda tettmeslay d yiman-is.
Ur teẓri sani ara tt-tessufeɣ taluft-agi d-yerzan fell-as.
Ur teẓri amek ara ffɣen yigemmaḍ-ines.
Tuɣal tettwali-t amzun d lweḥc.
Tettwali deg wudem-is ḥala tebrek.
Abrid-agi d-yuɣ urgaz-a, ur yessufuɣ ara ɣer liser.
A zzman ideg d-negra, leḥlu yeqqel d lqareṣ.
Tidet teqqel teskiddib.
Tafat teqqel d ṭṭlam.
Tayri teqqel d nneqma.
Tezdeg teqqel tumes.
D tidet ibeddel mačči d cwiṭ.
Idewwer udem-is fell-i.
Bla ccek tella kra n tin i t-yewwin deg ubrid n lkaf.
Tella kra n tin i t-iḥewṣen.
Di tallit-agi ideg nella kullci yezmer a d-yeḍru.
Netta yebɣa ajdid, ma d nekk yerra-yi di rrif am uɣerbal aqdim.
Mi tenheq a d-tebru i tala.
Amecwar d-nelḥa jmiɛ.
Ziɣemma yeskiddib fell-i.
Nekk yellan d nniya.
Ziɣ netta yattaḍṣa fell-i, nekk ur d-wwiɣ s lexbar.
Tagi i t-yessegrarben, amek i texdem?
Anda tt-yessen?
Yeɛya umdan di lqaɛa.
