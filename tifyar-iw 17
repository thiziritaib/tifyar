D axiqi i xaqeɣ ɣef yimawlan-iw.
Mazal ur wulfeɣ ara beṭṭu
Ma yella d imawlan-im ad ceyyɛeɣ ɣur-sen ad d-asen.
Xas ma ussan ttɛeddin, nettat simmal yettzid fell-as leḥzen.
Si Rezqi d win ur nḥemmel ara ad t-id-asen yinebgawen.
Ur iḥemmel ara ad iruḥ s ixxamen n medden.
Yezweǧ yesɛa tameṭṭut meẓẓiyet.
Tzad di ṣṣifa.
Teṣber ayen i wumi ur yeṣbir yiwen.
Teɣleb adrar n ṣṣber.
Abbuh a medden, ma drus i as-yeḍran.
Tettwamḍel d tamuddurt.
Axxam yuɣal-as d izem.
Argaz-is yuɣal-as d waɣzen.
Teṣber ɣef wayen ɛzizen i as-iruḥen.
D tayri-ines tamezwarut i iruḥen am waman n udfel.
Amezwaru i yerẓan tiwwura n wul-is.
Yekcem bla asṭebṭeb.
Bla ccwer.
Acuɣer a lmektub tesbeɛdeḍ fell-aɣ lebɣi.
Tḥettmeḍ fell-aɣ ayen ur nebɣi.
Ṣṣbeḥ meddi tettlummu deg zzher-is icennfen.
Lexyal n Mendas werǧin i tt-ifureq.
Si Rezqi tura yuɣ-itent yeɣli di tezmert-is.
Simmal yettzid fell-as waṭṭan.
Tuɣal-as d tamdawit tezga s idis-is.
Tettɛawaz fellas uḍan ussan.
Werǧin tsemmeḥ deg-s ɣas akka yuɣal d takemmict deg wussu.
Teffeɣ-d ɣer tebḥirt ad tessumer cwiṭ n tafukt.
Teqqim tsenned ɣer useklu truḥ am tin ara tawi tnafa.
Awna ara d-yasen di lawan yecban wagi ?
Truḥ ad tẓer anwa.
Teldi-d tawwurt bla ma testeqsa anwa.
Testeqsa d acu i yebɣa.
Tawwurt teldi, mqabalen udem s udem.
D acu i kem-id-yewwin ɣer da, d acu i txeddmeḍ da ?
I kečč d acu i k-id-yewwin ɣer da ?
Usiɣ-d ad ẓreɣ baba.
Si Rezqi d baba-k ?
Ih d baba.
Zehwa tembaddal fell-as tegnit.
Tbeddel ula di ṣṣifa.
I kemm d acu i txeddmeḍ dagi ?
Mazal ur iyi-d-terriḍ ɣef usteqsi-inu.
Ur as-d-terri ara.
Mi teɛreḍ ad temmeslay ad tt-teṭṭef tɛuggent.
Imeṭṭawen sbezgen-d allen-is.
Ur d-qqar ara d si Rezqi i d argaz-im.
Thuzz aqerru-ines.
Ih tufiḍ-tt-id.
Ur tezmir ara ad d-tessali awal.
Dayen teddez tebrez.
Ula d abruy-nni amecṭuḥ n usirem tura ikemmel.
Nekk ur ttɣimiɣ ara yid-s.
Deg wagguren imezwura ad ḥettmeɣ fell-as ad iyi-yebru.
Ad nezweǧ di sin ad nkemmel i ubrid i d-nenjer.
Mendas yeqbel awi-d kan ad mlilen.
Dduklen akken yekcem ad d-iẓer baba-s.
Yettwaḥettem fell-as ad yeqqim dinna ɣur-s.
Teɣli-d seg yigenni teẓẓel.
Dagi umnen sin yiserdan yemqabalen d awezɣi ad mlilen.
Msebɛaden am yigenni ɣef tmurt.
Fiḥel asṭuqqet n wawal uɣalen am sin n yiɛdawen.
Wa ur ineṭṭeq ɣer wa.
Wa iɛuss wa.
Deg ulawen d ayen nniḍen.
Yekker Mendas yewwi-t ɣer sbiṭar.
Zehwa teqqim deg uxxam weḥd-s.
Mi d-teggra weḥds tesɛa lweqt ad txemmem.
Amek ara texdem ?
Ad teqbel lmektub, neɣ ad tekk nnig-s ?
Tuggad ansi d-yettuɣal zik si sbiṭar.
Ayen akk i yesɛa n ddwa temmeɣ tečča-t.
Yuɣal-d Mendas s axxam n baba-s.
Yeǧǧa-t-in dinna di sbiṭar.
Yesṭebṭeb ulac win i as-d-yeldin tawwurt.
Yemmekta-d Zehwa tefka-as tasarut.
Ma yella iɛeṭṭel ad yeldi weḥd-s tawwurt.
Yeldi tawwurt yekcem.
Iruḥ ɣer texxamt-nni anda akken yella baba-s yakan.
D acu iɣef ara ḍillent wallen?
Yufa-tt-in teẓẓel di lqaɛa am uceṭṭiḍ.
Yemmeɣ yerfed-itt ula d nettat yewwi-tt deg yiḍ-nni ɣer sbiṭar.
Yeẓra-t-id yiwen umejjay iruḥ-d ɣur-s.
Ula txedmeḍ tura dagi.
Ruḥ s axxam-ik ad testeɛfuḍ.
Azekka ṣṣbeḥ tzemreḍ ad d-tuɣaleḍ.
Mendas yuɣ-as awal i ṭṭbib-nn.
Yewwet deg uqerru-ines yeffeɣ-d.
Yeṭṭef-d abrid-ines s axxam.
Deg uxxam s kra yekka yiḍ ur tent-yeqqin.
Ur d-iris ccfer ɣef gma-s.
Yufa-n imṭerḥen-ines d ilmawen.
Fiḥel ma nnan-as, yeḥṣa.
D kečč i d Mendas ?
Tabrat-agi i kečč a Mendas.
Wissen amek ara ak-teḍru.
Nekk ɣur-i tudert war tayri d layas.
D tamettan di tudert.
Am win i yesbeddayen amrar.
Amrar d awezɣi ad yebded.
Lliɣ sɛiɣ asirem ad nɛawed ad nemlil.
Ṭṭfeɣ deg yinziz n usirem-nni.
