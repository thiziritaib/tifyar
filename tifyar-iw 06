Neɣli deg  yirrebi-k a yiḍ.
Teskefkuf tedfi.
Anef tanafa tettɛeggiḍ.
Iles n tsusmi.
Leḥmala tettfeggiḍ.
Tenǧeɛ tudert tuki.
Neḥṣa ad aɣ-inin d isiḍ.
Illu-nsen ur yebɣi.
Ttgallaɣ yis-m ur ḥenteɣ.
Warǧin ṛziɣ tamuqint.
Xas ma lebda ttuxeṭṭaɣ.
Ǧǧiɣ win mi ttẓallaɣ.
Sliɣ merra i kra i tenniḍ
Allen ččurent d timenna.
Ɣriɣ kra din turiḍ.
Tutlayt ur nesɛi tira.
Yunez-am wul yekna.
Tetteɣzaẓ tugar ajeǧǧiḍ.
Tettak tudert i tniri.
Ḥemmleɣ-kem ul yeẓṭel.
Ḥemmleɣ-kem tezgiḍ deg usentel.
Ḥemmleɣ-kem s nnig uḥemmel.
Bɣiɣ-kem mačči d aḍu.
Bɣiɣ-kem mačči d abbu.
Bɣiɣ-kem ugar n uḥulfu.
Bɣiɣ-kem akkin i wussu.
Bɣiɣ-kem yebɣa lebɣi.
Ur ttili d Tanit.
Ur ttili d tegeldunt.
Sufella n tserdunt.
Ur kkat ajerbub.
Bru-as i ucebbub.
Serreḥ-asen i yimezran
Ad d-am-kellxen yizerman.
Qqim d Taqbaylit.
Yemma-s ur tecfi ara s ttbut ɣef wass n tlalit-is.
D ass n uzɣal yesruɣen deg unebdu.
Yettwafres umkan-nni akken ad bnun deg-s lǧamaɛ.
Ur tt-mmarkan ara deg tɣiwant armi iɛedda useggas ɣef tlalit-is.
Ur tt-mmarkan ur s-xdimen lekwaɣeḍ n tmettant.
Amzun akken ur d-tlul ur telli.
Ur d-yegri wacemma seg tugna-s deg wulawen d wallaɣen.
Aktayen n yimawlan-is.
Llufan-is wis kraḍ i d-yusan d aqcic s wacu tefreḥ.
Deg yiwen n wass deg uxxam i ten-id-iqublen tlul Zahra.
Snat n teqcicin-agi deg yiwen n uzniq i zedɣent.
Akken i sɛeddant temẓi-nsent.
Ɣer yiwen n uɣerbaz i kecment.
Ɣer yiwet n ṭṭabla i qqiment.
Gullent ad qqiment d timdukal arma tefna tudert.
Di snat tiqcicin-nni sɛant cbaḥa yessewhamen.
Sudaba d taxemrit ma d zahra truḥ d tacawraɣt d tawezlant cwiṭ.
Ččurent d tirga.
Tiḥerci aked tudert ur xuṣṣent ara.
Wexxar-d akka si ṭṭaq! ruḥ ad tɣummeḍ aqerru-m.
Msefhament ayen yebɣun yeḍru ur qebblent ara ad zewǧent d yiwen seg yiɛeṭṭaren-nni.
Iceffaren d yisekranen yettmenṭaren deg yiberdan.
Ttargunt tudert nniden, tudert n yimarkantiyen, n  yimusnawen yeɣran.
Akken i ten-ttwalint deg tiliẓri d yisura.
Ḥarcent deg uɣerbaz.
Ur bɣint ara tudert-aki n lḥif, n tyita, n lahyuf, n ddel d kennu.
Bɣant ad rewlent akken seg temdint-nni.
Imawlan n Zahra ṭṭfen di ddin mačči d kra.
Snummen-as ad tettlusu lḥiǧab seg imi tessaweḍ ukuẓ n yiseggasen.
Uqbel ad tekcem aɣerbaz.
Tebda taẓẓalit uqbel ad tessaweḍ tesɛa n yiseggasen.
Tuɣal ula d nettat teṭṭef deg-s.
Imi tzad di cbaḥa, yefka-tt baba-s mi tessaweḍ tnac n yiseggasen.
Mazal ula d tarda ur tt-id-tusi ara.
Taqcict yesɛan zzin am wa d cwal.
Tezmer ad tesseɣli ula d atmaten-is di leɣrur n cciṭan.
Akka akk i ttmeslayen.
Ssufɣen-tt-id seg uɣerbaz.
Skecmen-tt ɣer leḥzen d ameqran.
Myeẓmaḍent snat-nni n temdukal fukkent-d allen-nsent s yimeṭṭi.
Targit-nsent n trewla ɣer tudert niḍen tiweḍ ɣer tagara-s.
Ass n tmaɣra-s Zahra temmut seg tugdi.
Ur teẓri acemma ɣef wayen iḍerrun deg-s.
Tuggad daɣen argaz-nni ur tessin ara.
Teẓra-t kan yiwet n tikelt mi d-yiwi yemma-s ad tt-yexḍeb.
Tamaɣra ur tt-smaɣren ara.
Drus n yineɛraḍen, cwiṭ n yimensi, yefra wurar.
Nekk d iḥiqel.
Kemm smurǧuḥ.
Akken ad nezdel.
Ad neg amedduḥ.
Aseɛreq fiḥel.
Tuggdi ur tettnuḥ.
Taqellaɛt ad aɣ-tezgel.
Ad aɣ-tcuḥ ciṭuḥ.
Tinnegnit ad nejgugel.
Ad nessektem deg yigran.
Win yebɣun imuqel.
Ad nidir kan.
Ili-kem d tislit.
S yiniten ara nẓer.
War tadist tettinit.
Tehwa-am nnda ad d-tecceṛceṛ.
S tafukt ad telhu tfelwit.
D igmir igenni ad t-nerr.
Ul ur yettaweḍ d amɣar.
I lebda am llufan.
Illel ad icerreg.
Ad kem-ssufɣeɣ si tkelwa.
Ad am-sɣerseɣ  rrebg.
Ad am-bruɣ di tmura.
Kra din d asureg .
Ayen tebɣiḍ yella.
Amennuɣ-is ur yedrig.
Tamagit-nneɣ d talsa.
Ur netthegi iweryan.
Aḥemmel war tilisa.
D acu i as-iruḥen i qessam ma ur neẓẓul?
Taflest tektal ajmam fiḥel ma neggul.
Qqaren yura d azmam.
Ma tayri d leḥram nɛemmed tijujar.
Semmit-aɣ akken tebɣam.
Briɣ i tmetti yettẓenniren s tiṭ.
Zellmen s yir tidmi qeddḥen ul yettcebṭiṭ.
Timenna ɣas ini.
Ad am-d-laleɣ d wissen.
D ayen akk tebɣiḍ kemm.
Lebɣi ad t-id-nessisen.
Ad netti ul yettaysen.
Iziɣer-is ad t-neddem.
Ulayɣer wid nniḍen.
Nugi ad neqzuzem.
Ad nɛnenni d asawen.
Ad nesredwi itran.
Ad nelmem deg usugen.
Ad am-tent-geɣ d tallest.
Ur sburuy aqiḍun.
Ur ttaǧǧa deg wayla-m tardest.
D tisukraf naɣ d aqerdun.
Agi aceṭṭiḍ-nsen d terzeft.
Ula d lmal aɛeggun yeḍṣa ma d tinna i d lǧennet.
Merreḥ ɣef userdun.
Ɣli s irebbi n Kenɛan.
Nutni cuban-kem s iḍan.
Yis-m lqedd ad t-zdiɣ.
D taɣawsa  i kem-rran.
Ula d kemm d amdan.
I wumi taɣerma n Maṣaṛ ma s ukraf  i tebna.
Yal wa s tikta-s yedder.
Ma ggtent awi-d ukan.
Kker fell-am a tamurt.
Tamussni d tawwurt.
Sgel ul-nni n teqṛuṛt.
War lkaɣeḍ ad ninig.
Ur aɣ-tewqiɛ di tlisa.
Yiwen ur yelli d unnig.
Ɣef tmurt akk i nedda.
Ul-nneɣ zeddig.
Iḥebbek s yineẓman.
Lebɣi-nneɣ d uzzig.
Ayen akk i d am-nniɣ leqqem-it aru-t d ungal.
Ad yaɣ tasga deg umelɣiɣ.
Ahat ad am-iban yimal.
Ayen akk i d-am-nniɣ yella deg umezruy yakkan.
Ayen akk i d am-n-uriɣ efk-as azal i yuklal.
Ayen merra i riɣ msel-it err-it d inzan.
Ad am-d-mmareɣ d igefran.
Ad d-ggurɛen iɣeẓṛan.
D asawen ad yeẓḍem wasif.
Ad am-d-cnun s uẓawan.
Ul mačči ad yettisḍif.
S  yebzizen n tsudan ad nessaki iẓekwan.
Ax ul ḥrez-it iman-im kan zdeɣ-it.
D azamul n ccbaḥa.
Ur d-necqi di Falasṭin, ur d-necqi deg Wudayen.
Ur d-necqi deg bu-temɣilin.
Wid yebɣan ad t-ččen.
Aṭṭan d awal ur nemɛin mačči d ayen i ibelɛen.
Semnennit di tmusniwin.
Anwa akka i yeẓran ?
Init-as slan, ugin.
Tudert ur teswi kra.
Kra ur yeswi tudert.
Nnan-t-id yakan yella.
Nerra-t-id kan ɣer tezwawt.
Nettkezziz meqrit tizza.
Nettfezziz teffeɣ-aɣ d takrart.
Ncudd-itt war tuflin.
D tisuqqas i d-yettmirin deg wuglan n tlafsa.
D tameɛlalt n tedmarin mmi-s iɣunza tuṭṭḍa.
Awi-t akkin i tmedlin, anfet-aɣ kan.
Deg wul ters teɣrit.
Tenta deg-s tenfa-t.
Netteḥrurud newwi tiɣiɣit.
Neḥder tudert tettfat.
Mazal deg-neɣ tekkat.
Sbabben-aɣ tacmat, tawaɣit.
Ilemsiren i yeḥfan.
Yexneq-itt wurrif.
Taqendur-is tacebḥant i tt-yugaren.
Kran-as-tt-id seg tḥanut n tqendyar rxisen n teslatin.
Sudaba ɣas akken tḥemmel aṭas tameddakelt-is maca tusem cwiṭ.
D nettat ara yeẓren sser-aki ameqran iḍerrun deg ass n tmeɣra uqbel-is.
Azekka-nni sudaba terǧa sdat n uxxam n urgaz n Zahra.
Sin n yiberdan kan gar-as d uxxam-nsen.
Mi t-teẓra yeffeɣ, tewwet deg tewwurt.
Teɣli-as-d Zahra gar yiɣallen-is s wudem yeddem uḥemmal n yimeṭṭawen.
Ad as-tinid d amesmar i yekkat s tefḍist deg uksum-iw.
Yetteqraḥ mačči d kra, igezzem, yettajraḥ, iteqqes .
Temmuɣben Sudaba, tṣebber tamdakelt-is.
Dɣa netta d anect-a i as-iɛeǧǧben aṭas, i as-yernan di lebɣi.
Anect-a ttwalin-t d aseɣli i wazal n tirrugza n yigazen.
Uḍan i d-iḍefren ɛeddan akk am umezwaru-nni.
Yessekcem-as tugdi seg tazwara tuɣal mi tt-iqarreb kan ad tekmumec.
Timdukal ttemwallint yal ass.
Ẓrant di snat liḥala mačči akken ara tkemmel.
Ad tt-id-ssufɣen yimawlan-is seg uɣarbaz, ad tt-fken ula d nettat.
Ur terni ara aṭas, teṭṭarḍaq taluft ɣer uqerrun n Zahra.
Yessebgen-d iman-is d win d-yettawin aɣrum-is s tidi-s.
D win yennumen lahyuf.
Yettwaṭṭef ɣef tnuzi n lhiruwin.
Ulac win izemren i ttɛebga n tlemẓit icebḥen am ta mebla argaz deg uxxam-is.
Ttmeslayen akka d wakka.
Baba-s yugi ad tuɣal ɣur-s.
D sselɛa ixesren.
Tḥettem ɣef Zahra ad teddu ɣer yimawlan n temɣart-is di taddart.
Ad d-yeffeɣ urgaz-is si lḥebs.
Ur terni ara aṭas tguǧ.
Baba-s ixeddmen di lebni yeẓga d iɣimi.
Yiwet n tnezzayt yeffeɣ ur d-yuɣal.
Ur tessaweḍ ara ad txelleṣ lkaryan n uxxam.
Teddem tarwa-s tuɣal ɣer taddart-is.
Akka i msebḍant temdukal-nni i lebda.
Tusa-tt-id tarda.
Tennecɛaf seg wayen iɛeddan ɣef Zahra.
Tekcem-itt tikti n trewla i wayen i tt-yurǧan.
Teḥbes aɣerbaz, ur tezmir ara yemma-s ad as-txelleṣ leqraya-s.
Teẓra zwaǧ-is d tamsalt n wussan kan.
Yiwet n tnezzayt tekker zik.
Tamdint tamecṭuḥt anida tezdeɣ mazal teṭṭes.
Teǧǧa axxam-nsen, ur d-tuɣal tameddit, ur d-tuɣal timeddiyin i d-iḍefren.
Tebda Guli aḥewwes ɣef yelli-s.
Taqcict n tmanya n yiseggasen tennejla.
Tenger ɣef tikelt.
Tekka-d akk Guli lḥuma-nsen, abrid abrid, lmitra lmitra.
Amzun akken taqcic-nni d taɣerdayt izemren ad as-teffer deg teɣmert neɣ deg uxjiḍ.
Testeqsa lǧiran, imezdaɣ, imznuza, imsebriden.
Ulac win i d-yetḥeqqen seg wayen i d-yeqqar.
 Tiririyin mxallafent akk.
Tekcem-itt tugdi, tuzzel ɣer lkumisarya anida terǧa snat n tsaɛtin.
Yiwen n lbiru kan i yellan.
Mi tiweḍ yesteqsa-tt-id umsaltu ɣef laɛmar-is.
Isem, teɣzi d tiɣmi n wallen n teqcict.
Yebda yebda yesteqsay-itt-id ɣef urgaz-is.
Terra-as Guli s tufɣa n laɛqel.
Ulac-it da.
Anida-t ?
Ur ẓriɣ ara.
Melmi ara d-yuɣal ?
Acu ixeddem ?
Acu d-yiwin anect-a ɣer yelli ur d-nban ara ?
Acu-t uxeddim n urgaz-im ?
Lqanun n wacu ?
Yella win yukren yelli n tmanya n yiseggasen.
Acḥal n tsaɛtin nekk d araǧu.
Ad iyi-d-testeqsayem ɣef uxeddim n ugraz-iw.
Mačči d kemm i d tamassayt  fell-as, ilaq d baba-s ara d-yasen.
Tebɣam ad d-tinim yelli n tɛebbuṭ-iw mačči d yelli?
Ur tesɛiḍ ara lḥeq deg warraw n urgaz-im. 
Anida-t baba-s ?
I tura tfarḥem ?
I yelli ur tḥarem ara deg-s?
Massa, err-d ɣef yisteqsiyen-iw.
I wacu i yekcem lḥebs ?
Isess-itt neɣ yeznuzu-tt ?
Teṭṭerḍeq Guli d imeṭṭi.
I wudem n Rebbi, fehmet tasa n tyemmat.
A massa d wa i d lqanun.
Argaz-im isess lehyuf neɣ yeznuzu?
Melmi i yettwaṭṭef ?
Acu d-yiwin anect-a ɣer yelli ?
Acḥal iberdan i am-d-ɛiwdeɣ , d lqanun.
Si melmi yella akka lqanun di tmurt-a ?
Ttqadar iman-im !
Yelli tella yal ass tettuɣal-d ɣef ṭnac n wass.
Acu n lḥebs anida yella ?
I tura tzemrem ad d-telhum d yelli ?
D anect-a ara xeddmeɣ.
Ad tt-tafem di lǧib-iw ?
Acḥal n yiseggasen i as-ḥekkmen i urgaz-im ?
I tura ur tettfakkam ara ?
Ad am-d-ɛawdeɣ i tikelt taneggarut, akka i d lqanun.
Ur iyi-tuqiɛ ara di lqanun-nwen.
Ɛass imeslayen-im neɣ ad iyi-tḥettmeḍ ad kem-ṭfeɣ ɣer lḥebs.
D aya umi tzemrem ?
Ad teṭfem tayemmat umi truḥ yelli-s ?
Mačči ḥaca kemm i yellan.
La tettwaliḍ wigi yellan ddeffir-m akk sɛan iɣeblan.
D aɣbel kan waki ?
Lukan i tt-tɛusseḍ mačči akka ara teḍru.
Ad iyi-teṭṭefeḍ ?
Aha acu tettraǧud ?
Aha sekcem-iyi lḥebs, ṭfet-iyi, lukan i lhiɣ ur tettruḥu ara yelli.
D ayen i yellan i wass-a.
Ar azekka di lehna.
