Tabrat i talsa.
Azul i kra n win ara yeɣren tabrat-a.
Mi ara tebduḍ taɣuri-s nekk ad iliɣ bdiɣ rekkuɣ ddaw n wakal.
Bdiɣ ttuɣaleɣ ɣer ugama iyi-d-imeslen d tameṭṭut mačči am tiyaḍ.
Deg tazwara ad d-snekdeɣ iman-iw.
 Isem-iw Tasedda, ass-a i ssiwḍeɣ 24 n yiseggasen deg tudert-iw.
Amulli-w mačči d ameggaz tikelt-a.
Tawacult-iw n Iwaḍiyen.
Nekk ẓerreɣ iman-iw d amdan kan i d-ilulen deg ukerra-agi n lqaɛa.
Akerra-agi n lqaɛa i yettiflawen deg umaḍal am netta am yitran akk niḍen.
Ur ttamneɣ ara s tlisa d tmura.
D baba iyi-ifkan isem-agi n Tasedda.
Mi meẓẓi yella d ameɣnas ɣef tmaziɣt.
Yebɣa ula d nekk ad d-ffɣeɣ am netta d taqbaylit taḥrurt tanifit.
Ɣur-i anect-a akk d ẓẓerb d warruz i ttarran yimdanen i wulawen-nsen.
Yeqqurmeḍ wannar n yixemmimen.
Ur d-ttmaggaren ara amaynut d ubeddel i ten-yessaggaden.
Mačči d tilelli-nni i nẓer deg tilifizyu d yidlisen i deg d-nelha nekkni s leqbayel.
Nekkni nesɛa nnif, nḥemmel kan ad tnẓer tilelli mebɛid.
Nerra-as ṣrima d umrar, nnehher-itt kan ɣer yiberdan i aɣ-yetteɛjaben.
Nferres ayen zeddigen.
Tilelli ur tettwafras ara, ad temmels akken tella.
 Ur d-ffiɣeɣ ara d tasedda akken i yessirem baba, ffɣeɣ-d d ayen-niḍen.
Segmi meẓẓiyeɣ ulac acu iyi-ttaɛǧaben deg wayen i ḥemmlent akk tizya-w.
Ur ttnalleɣ ara tiɛelǧtin iyi-d-yettaɣ baba.
Ttgammiɣ ad ffɣeɣ s tqendyar iyi-teslusu yemma.
Ttḥulfuɣ iman-iw d taɛeryant yis-sent.
Mi tt-sɣefleɣ ad d-akreɣ iselsa i gma.
Ad ten-lseɣ ad nesreɣ ɣer berra.
Akken kan i ttḥulfuɣ s tidet lsiɣ kra.
Akken kan i ttizmireɣ ad urareɣ ddabex, ad azleɣ am warrac.
Ḥemmleɣ tikeryas n uɣanim d larulmat.
Ur ssineɣ ara amek ara urareɣ tixxamin s yiɣerrusen d tullas
Ggummaɣ ad gzuɣ amaḍal-nsent.
Dɣa ula d nutenti ugint-iyi gar-asent.
Di tazwara baba ur yecliɛ ara.
Yeḍsa ɣef yemma i yewwten agejdur asmi d-ṣeṭleɣ acebbub-iw i tikkelt tamezwarut.
Mi sɛiɣ tnac n yiseggasen.
Ruḥeɣ iman-iw ur nniɣ i yiwen.
mi d-ffɣeɣ syen ḥulfaɣ i tefses.
Kkseɣ taẓayt ɣef uqerru-w.
Acu kan mi i wḍeɣ s axxam tessenker yemma ahruḥu.
Tettemmeɣ-d fell-i ad iyi-tewwet, ma d baba iḥudd-iyi-d s ugerger.
Yeqqar-as kan i yemma meẓẓiyet, ad timɣur ad tbeddel.
Yal mi ara d-teḥḍer tegnit am ta.
Ttraǧuɣ kan ad fakken amermeɣ i deg ur fhimeɣ acemma.
Ad iyi-d-serḥen ad urareɣ.
Tikwal ttsetḥiɣ s yiman-iw.
Ttaɛraḍeɣ ad iliɣ am tullas akk akken kan ur ttaḍsan ara fell-i.
Akken kan ur sneɣnayeɣ ara yemma mi ara ttqejjiment fell-as tlewsatin-is d tnuḍin-is
Mačči d ayen i wumi zemreɣ. 
Ddreɣ-d d taqcict s tmara.
Keččmeɣ tikwal deg lḥebs iyi-d-tefren yemma s lebɣi-w.
Ttlusuɣ taqendurt mi ara cedhiɣ iɣallen-is d uzmumeg-is.
Akken kan i d-ttḥelliɣ kra n wawalen d tsudan n leḥnana ɣer-s.
Ur ssawḍeɣ ara ad urareɣ s tɛelǧet ar ass-a.
Qqiment akk tɛelǧtin-iw d tijdidin.
Armi i ssiwḍeɣ xmesṭac n yiseggasen i bdiɣ ttfaqeɣ i tuzzuft
Gezzuɣ-tt seg wayen i selleɣ d wayen i ttnadiɣ.
Ssnen-iyi akk deg uɣerbaz d taddart.
Taqcict-nni ixedmen am urgaz, I asen-selleɣ qqaren deffir-i.
A wi yufan ur qqaren acemma fell-i.
Sɛiɣ timdukal d yimdukal mebɛid kan.
Ulac win i wumi ldiɣ ul-iw neɣ i wumi ḥekkuɣ lesrar-iw.
Akken xeddmen akk yinuban gar-asen.
Zgiɣ kerseɣ i unyir-iw, heggaɣ i umcečew d wid iyi-ittɛayaren.
Mačči d tikkelt neɣ d snat i retɛeɣ inelmaden deg tesnawit.
Cwi kan lliɣ ḥerceɣ wamma staxren-iyi-d.
Silya d tallest tamezwarut s wacu i lemdeɣ d acu-yi.
Ulac win umi meslayeɣ fell-as ar ass-a.
Wwteɣ aṭas iman-iw akken ur ttxemmimeɣ ara fell-as.
Gezzmeɣ iɣallen-iw yal mi ara d-afeɣ ul-iw yessaram-itt.
yal mi ara sugneɣ iman-iw tturareɣ s ucebbub-is aɣezfan berriken.
Yal mi ara arguɣ ifassen-iw ẓemḍen-d ammas-is ɣur-i.
Ad d-ndekwaleɣ seg tirga-w n wass.
Ad izwiɣeɣ ad ttwaliɣ akkin d wakka amzun wid iyi-d-yezzin kecmen deg wallaɣ-iw.
Ad setḥiɣ s wayen akken d-yesnlfuy wallaɣ-iw.
Anida bɣuɣ iliɣ ad sdariɣ iman-iw.
Ad mmɣeɣ ɣef tjenwit-nni i ttawiɣ yid-i ad d-rreɣ ttar deg tfekka-w.
Ad tt-reqmeɣ s yifeddixen akken ad tennecɛaf.
Akken akk i d-sɛeddaɣ tasnawit, deg umennuɣ d yiman-iw.
Aṭas i ɛerḍeɣ ad ɛiwdeɣ ttrebga i wul-iw uqbel ad gezmeɣ asirem.
Xas ur qbileɣ ara tidderwect-iw uɣaleɣ ḥebseɣ amennuɣ yid-s.
Ddreɣ-tt kan s tuffra.
Ẓerrbeɣ-d tikta-w d yiḥulfan-iw ɣer yifri berriken.
Keččmeɣ deg tillas akken ur iyi-tgezzem ara tuzzma i yuɣen aẓar deg timmad-iw.
Mi bdiɣ gezzuɣ tuzzuft i fehmeɣ gar urgaz d tmeṭṭut kan i tettili.
Akka akk i d-qqaren.
Anwa argaz ara yebɣun tabergazt am nekkini?
Selleɣ i warrac amek i ttmeslayen gar-asen.
Ferrnen kan tid yeččuren d leḥya d sser.
Nekk ẓerren-iyi d yiwet seg-sen.
Ur ẓriɣ ara i wacu i ḥulfaɣ ilaq fell-i ad ɛerḍeɣ xas tikelt ad sɛuɣ yiwen n umeddakel.
Nniɣ deg yiman-iw ahat d lawan fell-i ad imɣureɣ.
Ad kkseɣ fell-i asmugred-agi.
Ahat ma sudneɣ aqcic ad uɣaleɣ am nutenti.
Furseɣ tagnit  tamezwarut iyi-d-yettunefken.
Neggra-d kan nekk d umdakel-iw Rafiq deg tezniqt yeddurin gar lbaṭimat.
Ntteddu s axxam yiwet n tmeddit.
Rafiq, d uḥric n tneɣrit-nneɣ.
D imsetḥi, d amaggad, ẓriɣ ulac acu ara yi-ixdem.
Sneɛmleɣ ɛyiɣ qqimeɣ, yeqqim-d tama-w.
Yebda wul-iw ixebbeḍ maca ilaq ad tt-xedmeɣ.
Ilaq ad sseḥluɣ iman-iw, ilaq ad uɣaleɣ d tameṭṭut.
Dayen meqqreɣ!
Qerrbeɣ ɣer-s ciṭ, netta iwexxer ɣer deffir.
Tazwara ur yefhim ara.
Yuɣal yezmumeg am wuccen.
Ittemmeɣ ɣef yimi d yiri.
Mačči akken i t-ɣileɣ, ziɣ d nekk kan i d niyya.
Dqiqa tamenzut qqneɣ allen-iw, ẓriɣ Silya deg wadeg n Rafiq.
Silya tettqadar-iyi, tettezmumug-iyi-d, teḥdeq yid-i mačči am tullas-niḍen n uɣerbaz-nneɣ.
D nettat i d-ssugneɣ yid-i dinna.
Dduqseɣ-d s umɛuqqu iyi-d-yulin.
Hulfaɣ i yimetman-is yettismiḍen ɣef yiri-w.
Deggreɣ-t ɣer deffir, rewleɣ-d fell-as.
Ass-nni i ḥulfaɣ uḍneɣ d tidet.
D awezɣi ad iliɣ am tiyaḍ i nniɣ deg yiman-iw.
Mi kecmeɣ tasdawit ṛwiɣ anemḍer seg texxamt ɣer tayeḍ deg tnezduɣt tasdawant.
leɛmer i wwḍeɣ taqcict neɣ muqleɣ-tt s yir tiṭ.
Ttafent-d tisebbiwin neɣ ttarrant-d fell-i ibararen ur xdimeɣ.
Ur ttiliɣ ara yid-sent.
Ur ttbeddilent ara iceṭṭiḍen sdat-i.
Ur ttmeslayent ara ɣef lesrar-nsent neɣ ɣef yisental i d-ttawint tullas gar-asent yid-i.
Aseggas-iw amezwaru deg tesdawit n Bgayet iɛedda deg unemḍer d unadi d udegger.
Ma kerseɣ anyir-iw ɣer-sent ad iyi-kerhent, ma sqizzbeɣ-asent ad ɣillent yella wacu i bɣiɣ.
Anisa i asent-kkiɣ d asawen. 
Deg tuɣalin ɣer tesdawit deg useggas-iw wis tlata.
Akken nummeɣ sutreɣ ad beddleɣ taxxamt.
Mesmuqalent txeddamin n tenmehla i yecfan fell-i seg wakken zgiɣ ɣer-sent.
Msefhament ad iyi-ceggɛent ɣer texxamt n Kahina.
Tayri-w tamezwarut n tidet d tilawt.
D tamezwarut d tneggarut.
Wwteɣ di tewwurt s tuggdi d uneɣni.
Ttxemmimeɣ acu n taluft ara d-mmagreɣ daɣen tikkelt-a.
Teldi-d tawwurt yiwet n tlemẓit d talemmast di lqedd.
D taččurant am wacemma, allen d tiberkanin terna-asent tamuɣli yersen.
Azmumeg yeqḍeɛ igezzem, acebbub d awezzlan d aqehwi d ubrin, d ilelli.
Uqbel ad fakkeɣ asekfel deg wallaɣ-iw akken ad d-afeɣ leḥdaqa s wacu ara as-sfehmeɣ.
Tezwar-d nettat.
Waqila tikelt-a fahment iman-nsent txeddamin n tnezduɣt-a.
Tbaneḍ mačči am tid-nni i d-ttceyyiɛen ussan-a iɛeddan.
Cukkeɣ nekk yid-m ad nemsefham, neɣ acu tenniḍ?
Nekk ur d-cliɛeɣ deg wacemma, yal yiwen i yiman-is, bɣiɣ kan lehna.
Yya-d ihi kcem-d, ad am-d-sekneɣ anda ara tserseḍ iceṭṭiḍen-im.
Tettmeslay s ttnefxa, tesɛa taflest deg yiman-is.
Tettezmumug aṭas, tettaḍsa aṭas.
Teqbel-iyi ad iliɣ yid-s di texxamt.
I tikkelt tamenzut deg tudert-iw i ḥulfaɣ i wabɛaḍ yeqbel-iyi akken lliɣ s tidet.
Deg uxxam gezmen asirem, unfen-iyi ad iliɣ akken bɣiɣ.
Ferrneɣ iselsa-w, tteffɣeɣ deg yiḍ, ttedduɣ d warrac.
Ẓerreɣ deg wallen-nsen asirem neɣ ahat maḍi tḥeqqen.
Ad d-yaweḍ wass i deg ara uɣaleɣ am tullas akk.
Ad iliɣ akken i bɣan nutni.
Ẓriɣ ad d-yaweḍ wass i deg ara tebberbek fell-i tuḥsift i jemaɛen s tsusmi.
Segmi asen-ffɣeɣ afus.
Yerna ẓriɣ ayen i ten-yeǧǧan susmen akk anect-a d lettkal i tteklen.
Ulac argaz ara yi-nallen.
Fkiɣ-asen talwit deg wanect-a.
Yiwet n tikkelt yeɛreḍ yiwen n urgaz i ɣileɣ d amddakel ad yetɛeddi fell-i.
Ugareɣ-t lqedd d tezmert yerna xeddmeɣ addal.
Ɣezzifeɣ, tuyat-iw hrawit am yirgazen.
Ur yettwaggad ara fell-i, zemreɣ i yiman-iw.
Ssexbabḍeɣ argaz-nni ur faqeɣ ara amek i t-ufiɣ yefser di lqaɛa.
Seg yimir-nni rniɣ ɣunfaɣ irgazen ugar.
Yefka-yi-d ttbut ulac acu izemren ad iyi-isdukel yid-sen.
Iɛedda wayyur segmi i ssneɣ Kahina.
Nuɣal d timeddukal.
Nezga akken, nugi ad nemseɛyu.
Ur nettxemmim ara ɣef wayen ara d-nini mi ara d-nenṭeq.
Nettmeslay ɣef kullec d wacemma.
Tesselmad-iyi aṭas deg tussna d umezruy d yidles.
Idlisen ur nettaǧa ara ifassen-is d wallaɣ-is d ilmawen.
Sselmadeɣ-as ɣef waddal d uẓawan, d wigi i ssneɣ.
Nesɛedday timeddiyin di tsusmi.
Ad teqqim ɣer ṭṭaq ad tettkeyyif.
Ad tettnezzih ɣer temdint yettnuddumen ciṭ ciṭ arma yiwi-tt akk yiḍes.
Nekk ad as-tturareɣ aẓawan s tgiṭart-iw ad ttnezziheɣ ɣer-s nettat.
Allen-is yessebɛaden timuɣliwin, itteffɣen akkin i usigna d yitran.
Kahina ur iyi-tesxaqay ara am tullas-niḍen i yezgan d asfuǧǧeɣ.
Sfuǧǧuɣent kan ɣef usewwi d ucebbeḥ.
Ufiɣ allaɣ-is d igenni war tilisa.
Unfeɣ-as ad teglilez deg tikta-w, deg tirga-w d yiman-iw.
Ula d nettat teldi-yi-d ul-is, myelsen yimanen-nteɣ.
Rriɣ tabɣest yiwet n tmeddit akken ad as-mmeslayeɣ ɣef lbaḍna-w.
Rǧiɣ armi i nessens tafat.
Yal yiwet tekcem s usu-s.
Neṭqeɣ ɣer-s s taɣect yettergigin.
Acu a ḥebbu ? 
Ttḥulfuɣ iman-iw d lwaḥc imi ffreɣ fell-am yiwet n tɣawsa.
Uggadeɣ ad iyi-tkarheḍ.
D lxir kan a lwaḥc?
Ɛni yella wacu i txedmeḍ?
Ala ! Ur ẓriɣ ara akk amek ara ad am-d-sfahmeɣ.
Nekk mačči am tullas-niḍen.
Wagi mačči arma tenniḍ-t-id, iban ula i uderɣal.
Bɣiɣ ad d-iniɣ tullas akk ttḥemmilent irgazen.
Meḥsub tteɛǧaben-asent?
Nekk ur ẓriɣ ara akk amek.
Ur ẓriɣ ara amek ara am-d-sfehmeɣ.
Teṭṭerḍeq d taḍsa.
Nekk ur ẓriɣ ara acu ara ḥulfuɣ.
Ur fhimeɣ ara acu i yesseḍsayen deg wanect-a.
Sliɣ-as kan mi d-tekker seg umṭreḥ-is terra-d ɣur-i.
Akken deg tillas n texxamt-nni.
Ḥulfaɣ-as terfed taduli-w.
Tdegger-d tafekka-s yeḥman fell-i s tqendurt-is tawezlant.
Ḥulfaɣ i tedmarin-is ɣef tid-iw.
Tessers-d aḍar-is ɣef yirebbi-w.
Rgagint tgecrar-iw ur ẓriɣ ara acu ara xedmeɣ.
Qqureɣ kan deg umkan-iw ula d nnefs-iw sneqḍaɛeɣ-t.
Uggadeɣ ad ḥerkeɣ ad terwel fell-i.
Ad xedmeɣ kra ad tt-yesserfu.
Uggadeɣ ad d-akiɣ seg targit-nni.
Unfeɣ i tfekka-w ad tefsi s uslufu-s ḥninen.
ldint tewwura n umaḍal amaynut deg-i.
Tessers ticenfirin-is ɣef yimi-w.
Tessuden-iyi-d seg yimi.
Ih tessuden-iyi Kahina!
Tekker tɛeǧǧaǧǧt deg yiḥulfan-iw.
Ass-nni i d-yuki deg-i wayen ttqemmiḍeɣ achal aya.
Faqeɣ ziɣ sɛiɣ tafekka, ziɣ sɛiɣ ul.
Ziɣ tella yiwet am nekk.
Kahina tif-iyi.
Tessers taqerruct-is ɣef tayet-iw.
Ẓriɣ a taɛeggunt, ẓriɣ d tullas i tḥemmleḍ, d ayen ibanen.
I kemm ?
Ur ẓriɣ ara, ɛiwen-iyi akken ad ẓreɣ.
Tiwi afus-iw ɣer tebbuct-is tazelmaḍt, tin iqerben ɣer wul-is.
Slufeɣ-as s leḥder, sikkeɣ-d akk ifassen-iw d yimi-w ɣef tfekka-s.
Tgen  yid-i ass-nni, d wussan akk n useggas i d-iḍefren.
Nuɣal ntteddu afus deg ufus.
Nemyeḥmal s tidderwect.
Nettemyasam, nettemɛawan, nettnaɣ.
Nuɣal d tameṭṭut d tmeṭṭut-is.
Nettargu ad nesɛu axxam ad nidir akken.
Tebda tikli d yiwen n yilemẓi tuɣal teǧǧa-t ɣef yidra-w.
Tuɣal yinu iman-iw.
Yettɛeddi wakud tettimɣur yid-s tayri-nteɣ d tlufa i aɣ-d-thegga. 
Yiwet n tmeddit deg tefsut, nuɣal ɣer tnezduɣt nekk d Kahina.
Ur nettwali ara akk wid i aɣ-d-yettmuqulen ddaw tiṭ.
Amzun nenɣa-asen imawlan-nsen.
Nettezmumug nettaḍsa.
Nettɛawad-d i wayen i nesla ɣef yizerfan n umdan deg usarag.
Nruḥ ass-nni.
Deg dqiqa yuli wagu ɣef wudem-is.
Teqqur deg umkan-is.
Urǧin tt-ẓriɣ tuggad akk anect-nni.
Baba! I d-tenna s tugdi.
Acu? Anida-t?
Ha-t-an ɣer tewwurt n tnezduɣt, yettwali-aɣ-d.
I limer ad aɣ-ifaq a Tasedda?
D kemm ara t-yesfaqen ma tkemmleḍ akka.
Imɣaren ur ssinen ara akk llan lecɣal am wi.
Ad nsellem fell-as, ad nẓer acu yuḥwaǧ.
D netta i d-yusan tameddit-a yettraǧu-yi dihin.
Iban kan d kra n tlufa meqqren i d-yiwi.
D baba d nekk i t-yessnen.
Aha tura, mi neweḍ ɣer-s ad iban d acu yellan.
Err iman-im ulac acu yellan.
Niweḍ ɣer-s.
Truḥ Kahina ad tsellem fell-as.
 Idegger-itt ɣer deffir.
Ččurent-d wallen-nsen d imeṭṭi di sin.
Nekk ttusemreɣ deg umkan-iw.
Ssarameɣ mačči d ayen akken i nuggad i d-yeḍran.
Ldiɣ imi-w akken ad t-steqsiɣ.
Yeččaɛčaɛ-d fell-i s lǧehd n taɣect-is.
D kemm i d sebba.
Tessufɣeḍ-tt i yiberdan.
Tixer-as i yelli
Mebla Rebbi ar  d-negri di craɛ.
Ggugmeɣ, ur ufiɣ ara s wacu ara rreɣ ɣef yiman-iw.
D aɣbel-is ay uḍneɣ ugar n yiman-iw.
Dduqseɣ-d mi yessusem baba-s ɣef tikkelt.
Rriɣ allaɣ-iw ɣer deffir amzun ugiɣ ad amneɣ.
Uɣaleɣ-d seg uɣisiṉni.
Ḥemmleɣ-tt! 
Neggugem di sin am sin n yisebdaden nettmuqqul-itt.
Nettat tkemmel awal.
Ih tesliḍ-d!
D tameṭṭut-iw, tfahmeḍ?
Imɣureɣ-d am tgujilt.
Armi iyi-d-tessemɣer yemma tura temmektaḍ-d tesɛiḍ yelli-k?
Uɣal ɣer tmeṭṭut-ik akked warraw-ik.
Ffeɣ si tudert-nteɣ, ur k-nuḥwaǧ ara.
Teṭṭef-iyi-d seg ufus, teskerker-iyi ɣer daxel n tnezduɣt.
Neǧǧa-t-id di berra.
Ar tura ur fhimeɣ ara anisi d-tiwi anect-nni n tebɣest.
Ayen texdem ass-nni yessemɣer-itt deg tiṭ-iw.
Tura zemreɣ ad xedmeɣ kullec ɣef yidra-s.
Anect-nni yessaki-yi-d seg targit i d-ddreɣ.
walaɣ ilaq ad nerwel seg tmurt-a.
Neẓra ur nezmir ara ad nidir akken i lebda.
Ɛeddan kra n wussan.
Lliɣ leḥḥuɣ deg tesdawit akken nummeɣ.
Armi i sliɣ i taɣect deffir-i.
Yeɛǧb-am wayen i xedmeɣ ah?
Ufiɣ-awent-id win ara kent-yessersen.
Rwumt tura tudert di laḥram.
Ad terɣemt di tudert ad ternumt di laxart.
Zziɣ ɣer deffir ufiɣ-d udem ẓriɣ-t yakkan.
Smeɛqleɣ deg-s ddeqs armi i d-mmektaɣ.
D ilemẓi-nni i teǧǧa Kahina ɣef yidra-w.
Ziɣ d netta i as-yennan i baba-s fell-anteɣ.
Ad d-yer ttar.
Aṭas aya ur ḥulfaɣ ara akka.
Iẓri-w tdel-it tillest.
Idammen-iw bdan rekkmen.
Imeẓẓaɣ-iw ɛuẓgen ur selleɣ i wacemma.
Tuli-yi-d tegrint acḥal aya ur as-ḥulfaɣ.
Ur faqeɣ ara amek i d-ufiɣ iman-iw ssemririɣeɣ-t deg yidammen-is.
Anda t-id-tusa din.
Iwin-iyi ɣer yiwet n texxamt.
Arm iyi-ikkes reffu i deg lliɣ i d-faqeɣ i wayen i xedmeɣ.
Yenṭeq-d ɣur-i yiwen seg-sen.
Tekkateḍ abunyiw ah! Setɛerfeɣ yis-m.
Awwah ad tt-niḥwiǧ tagi deg uxeddim.
Ur iyi-d-steqsan ara ugar ɣef yiman-iw.
Ttɛawaden-d kan i wawal n uxeddim gar-asen.
Ḥulfaɣ tikkelt-nni s tidet greɣ iman-iw di taluft meqqren.
Tiqqit-a n talwit i d-yegran deg tudert-iw.
Ḥettmen-iyi ad asen-sekcameɣ lahyuf ɣer tnezduɣt tasdawant.
Ad yeccetki fell-i yilemẓi-nni.
Ziɣ undin-iyi-tt.
Ula d netta ittekka yid-sen.
Daymi ur iyi-d-yerri ara tiyita.
Ur ufiɣ ara tarewla.
Sḍemɛen-iyi s udrim.
Cuddeɣ-tent akk deg wallaɣ-iw.
Ttif ad xedmeɣ ayen iyi-d-ssutren.
Xerṣum ad jemɛeɣ adrim akken ad nerwel nekk d Kahina.
Tamurt i deg ara naf talwit.
Ad kecmeɣ lḥebs ad ifak kullec fell-i.
Mi as-ḥkiɣ ɣef wayen i yeḍran terfa aṭas fell-i.
D nekk i tlum imi ɣliɣ di tcerket-nni.
Limer ur ḥmin ara yidammen-iw ur iyi-tettarra ara tmara ɣer wanect-a.
Tebda tettbeddil ciṭ ciṭ.
Ur iyi-teǧǧi ara maca ḥulfaɣ i yiɣisi gar-anteɣ.
Bdiɣ axeddim-nni.
Ttsebbireɣ kan iman-iw.
Qqareɣ-as kullec ad yuɣal akken yella asmi ara nerwel sya.
Ad ḥebseɣ yir iberdan.
Ad naf iman-nteɣ.
Ruḥeɣ ass n lexmis am wakken nummeɣ ɣer Iwaḍiyen.
Mmugren-iyi-d watmaten-iw di tlata ɣer tewwurt.
Tillas deg wudmawen-nsen.
Nehren-iyi ɣer texxamt.
Rran-d tewwurt.
Gma ameqqran.
D acu-kem a tasedda?
D argaz neɣ d tameṭṭut?
Acu i txeddmeḍ akked teqcict-nni n Micli?
Teẓriḍ belli yiweḍ-aɣ-d baba-s ɣer da s axxam ?
Akka i tebɣiḍ?
Ad yexnunes leqder-nneɣ, ad d-sberrin seg-neɣ medden.
Mačči d leḥmala ta, tfahmeḍ ?
Tɣilleḍ ur neẓri ara acu akk i txeddmeḍ acḥal aya?
Nessewxar neqqar mazal.
Nɣil ahat ad kem-id-yuɣal leɛqel yiman-im.
D leɣlaḍ-nneɣ neǧǧa-kem armi i tenṭerreḍ.
Susmeɣ s wallen yeẓẓan di lqaɛa.
Ziɣ mačči d layas i gezmen, mačči d aqbal iyi-qeblen, ḥesben-iyi d tameslubt.
Atmaten-iw i ɣileɣ ɣran fehmen ziɣ ugaren akk wiyaḍ.
Bdan ttemsefhamen gar-asen amek ad iyi-xedmen.
Ad iyi-yawi ɣer tmezgida akken ad ɣren fell-i.
Ad iyi-d-qelben apsikyaṭr yelhan.
Ttmeslayen dinna sdat-i amzun ulac-iyi.
Nekk isax wallaɣ-iw yugin ad yeqbel tilawt-a i d-yefɛefɛen fell-i.
Ur ẓriɣ anisa.
Azekka-nni kkreɣ-d zik akken ad rewleɣ.
Heggaɣ iman-iw s lemɣawla.
Refdeɣ aqrab-iw.
Kkreɣ ad ldiɣ tawwurt ufiɣ-tt temdel si berra.
Aql-i am tɛelǧet gar yifassen n watmaten-iw.
Rebɛa n wayyuren, snat n smanat d xemsa n wussan ur ẓriɣ ara Kahina.
Ula deg tilifu tuɣal ur iyi-d-tessawal ara yal ass.
Akken i ɛerḍeɣ ad asen-d-nesreɣ ur ufiɣ ara.
Ɛussen-iyi si yal tama.
Kahina fkan-as-d lviza ad tɣer deg tesdawit di Fransa.
Azekka ad truḥ ad taf tilelli-s d talwit-is dinna.
Bdiɣ ẓerreɣ si tura tugna-s deg yiberdan n Lpari.
Tettezmumug i tlawin-niḍen war tuggdi d leḥya.
Dinna ulac win ara tt-iɣunzun.
Mi ara tibɛid fell-i ugar dɣa ẓriɣ ad iyi-tettu maḍi.
Kksen-iyi akk iselsa-w i sɛiɣ, iwin-iyi-d kan wid n tlawin.
Ttawin-iyi yal snat n smanat ɣer umejjay n tnefsit.
Ddwawi iyi-sganen.
Kksen-as rruḥ i tfekka-w.
Sefḍen akk azmumeg seg wudem-iw.
Selleɣ-asen mi ttmeslayen fell-i.
Ferḥen s wayen iyi-xedmen.
Yemma tdeɛɛu-asen s lxir.
Fkiɣ afus deg yiman-iw.
Aaql-i ttidireɣ taceqquft n umezgun ur nettfakka ara.
Fkan-iyi-d ad d-urareɣ nnuba ur nerri ara fell-i.
Ur as-ttḥulfuɣ ara.
Ttdeggireɣ kan isurifen.
Ḥareɣ ad kfunt tegnatin-a yesrezgen tilin-iw.
Di tazwara nnuɣeɣ akk s wayen i yellan deg tezmert-iw.
Ttemmɣeɣ ad asen-rewlen s yiɣil neɣ s leḥdaqa.
Ufiɣ-ten sdat-i am yiɛessasen n leḥbus.
Ur d-sbeggnen ula d tiqqit n tegmat neɣ d tamuɣli n lemɣiḍat.
Tttuɣ d tawacult-iw.
Ha-tt-an d lweḥda n yiḍ.
Axxam akk gnen.
Ur iyi-d-sellen ara mi ara snejliɣ iziɣer-iw si tfekka-ya i kerheɣ seg zik.
Limer ufiɣ ad qqimeɣ ad nnaɣeɣ.
Limer ufiɣ luleɣ-d deg tmurt ara yi-ḥerzen.
Limer ufiɣ luleɣ-d xersum am tlawin akk niḍen deg tmurt-a.
Ad ilint tid ara yesɛun ulawen n wuzzal s wacu ara qablent anect-a n karuh.
Limer ufiɣ ad d-slaleɣ asirem.
Ur sɛiɣ ara tabɣest ad qqimeɣ deg tmetti icerwen tumert-iw ɣef cceḥ.
Segmi iyi-d-tewwet tidet s ubeqqa ɣer wudem.
Ssimẓiɣ aṭas tirga-w.
Mačči d nekk ara d-yeslalen tagrawla s tnefsit-a idermen.
Nekk mačči d Rosa Parks neɣ Simone de Beauvoir akken ad beddleɣ timetti-ya.
Wissen akk ma yella ad ɣren medden ayen akka d-uriɣ.
Ad as-anfen ad t-yali uɣebbar n tatut.
Ad yerku ula d netta am waken ara terku tfekka-w.
Ẓriɣ nekk d tameṭṭut mačči d argaz.
Ḥemmleɣ tameṭṭut yerna mačči d aṭṭan.
