Ma refdeɣ afenǧal n lqahwa deg ubrid ad iyi-d-ččen s tmuɣliwin.
 Ad kksen fell-i sser yirgazen s yir lehḍur .
Yerna ad cfun fell-i.
Ṭfeɣ adlis deg ufus, qqimeɣ deg berra.
Ad iyi-d-ttawḍen am lewḥuc yerna ma rriɣ-asen d nekk i d yir taqcict.
Ur ilaq ara ad qqimeɣ din.
Mačči d abrid ihi d tiẓgi i ilaq ad as-semmin.
Sya d asawen ur ttɣamaɣ ara din.
D adlis kan i bɣiɣ ad ɣreɣ i ubeḥri.
Ad kecmeɣ ɣer texxamt deg tnezduɣt tasdawant.
Ad ssenseɣ tafat, ad ssaɣeɣ Zimu ad rnuɣ igarru.
Cwit kan I d-ǧǧeɣ seg yiwen n ṭṭaq akken ad yeffeɣ wabbu.
Allen qqnent aqerru iḍegger ɣer deffir.
Azmumeg d afessas kan.
 Ttawḍeɣ ɣer yimaḍalen-nni n yisafen n crab d wid n tmes.
Ziɣ akka i d-snulfuyen yimdanen tiqulhatin-aki.
Ḍegreɣ tiṭ seg yiɣisi-nni iseg d-tkeccem tfat.
Ha-ten-an sin n yiɛessasen zaɛma ɛussen-iyi-d.
Ulac deg-s ula d tiqit n neyya.
Bɣiɣ kan ad qqimeɣ iman-iw.
 ur iyi-d-yettṣaḥ ara akka yal ass.
Rniɣ ula d iɣisi-nni i d-yegran.
Deg tmurt i deg ur ilaq ad tefɣeḍ zik uqbel tafat.
Ur ilaq ad d-tkecmeḍ deffir n tillas.
Amek ara ngerrez leqdic-nteɣ deg cwiṭ n wakud-a?
Ḥemmleɣ tikli anda ulac imdanen.
Furṣeɣ tagnit, mi akka d-ukiɣ zik.
 lsiɣ takessiwt-iw ṭfeɣ abrid ɣer wanda ur ẓriɣ ara.
Iberdan d ilmawen, abeḥri d asemmaḍ.
 Itekkes i wul-iw aɣmal i t-yulin.
 Yesficcet talwit-iw yiwen n ɛelxir  s taɣec d tazurant.
Ẓriɣ mači d lxir i t-id-yewwin ɣur-i.
Sṣufeɣ-d akk  tirrugza i yellan deg-k.
Ur d-ttaǧǧa acemma.
Ad yers uɣersiw i k-izedɣen.
 Tfukkeḍ asekres d waruz.
Qqim tmuqleḍ sani ulac tilisa.
Anda akken i turzeḍ tikerrist taneggarut.
 Ad tesgunfuḍ s uzmumeg d afessas.
Win d-iḥellan ṣṣaba s tidi-s.
Ɛyan deg tiẓtin n tneqlin.
Uɣalent ttakent-d lɣella yal anebdu.
Tẓerreḍ tigdi-nni i teẓẓiḍ deg ul-iw seg temẓi.
Fell-i i tuggadeḍ s tidet neɣ ɣef yiman-ik?
D ayen kan i yesserwayen laẓ-ik n wazal i tẓerreḍ.
 Yal mi ara fɣeɣ ad tkerseḍ i unyir-ik.
Ẓer s wul-ik mačči s wallen-ik.
D anwa ara ad yegren tamawt i tɣawsa am taki.
Ḥaca win yettwawten deg allaɣ-is.
Tijeǧǧigin i d-yemɣin di tqernit.
Deg tebḥirt-nni ddaw n uxxam.
Ad iru fell-asent mi tekfa tefsut.
Ad yessuden timẓin yettɣaran uqbel ad tent-megren.
Ad yagi tawant n uɛebbuḍ ad yidir s tin n yiman.
 Ulac la tibḥirt la iḥerqan.
D asugen kan, d tarewla kan seg tillawt.
Akken kan ur yettru ara.
 Yesnulfa-d tijeǧǧigin-nni akken ad yelhu deg-sent.
Ul-is yeččat ɣef wayen akk icebḥen.
Yettagad ad iwali ayen n dir.
Ur s-yezmir ara.
Ha-t-an ihi win yeččan ul-is !
Ur yeclig ara deg wamek i tettwalin medden.
Iḥemmel ad lhun wulawen-nsen.
 Ulac iman ur nesɛi tafat.
Dɣa netta yessefraḥ iman-is s wawlen-nni imelḥanen.
Yessedhay llufan-nni i t-izedɣen.
D anwa ara yeddun d uderwic?
Ad yuɣal daɣen am netta.
Ad t-ssikiden s yir tamuɣli.
Yettɛassa-t kan ddaw n tiṭ, yettagi ad t-ilaɛi.
Yuggad ad ɣilen medden d ameddakel-is.
Yeḥsa maci d ttiderwect.
Ulac win i yesɛan lekyasa am tin-is.
Meqqer, yugar akk medden uderwic-nni.
 Yettru ɣef wayyur mi yuɣal d azgen.
Yettraǧu ad d-tuɣal tafat-is.
 Mačči d ayen ara d-qaḍɛen.
Mačči d ayen ara ɣren.
Mačči d ayen ara fehmen.
Netta yeḥsa tudert maci d imenɣi.
Ttnadin ur ḥsin ɣef wacu.
Ttaksaben mebla leḥsab ur ssinen tawant.
Atas i fessuset fell-as teɛkumt.
Amattar-nni i yettezmumegen iman-is.
 Yettecmumuḥ ɣas ulac win ara ad as-yerren.
Yettaḍsa, yettnecraḥ wudem-is mebla sebba.
Tikwal yessagad-iten.
Yettɣaḍ-iten, aṭas i ten-yettɣaḍ.
Yettnadi učči deg yiḍumman n medden.
Itett ayen d-tefka teswiɛt.
Yesssen tawant uderwic nni tumert-is ur tt-yessaweḍ yiwen.
Ur ḥsin ara d nutni i yettuɣaḍen.
Ttaken-as tikwal idrem akken ad yaɣ i as-yehwan.
Ixuṣ leɛqel i as-qqaren, ur yessin leṣlaḥ-is meskin.
 Ziɣ netta yezra mliḥ d acu ixeddem.
 Yugi tufɣa-nni n leɛqel i ten-izedɣen akk.
 Ziɣ netta maci d idrimen i yugi, yugi ayen akken i xeddmen.
 D acu ara nečč?
 Ad teččem iẓẓan.
