 Tɛedda kan ciṭ i xemsa utlatin n yiseggasen di leɛmer-is.
D tilemẓit iḥemmlen tudert.
Zzin-is Yufrar.
Taṭṭucin tizegzawin.
Timi tebren am yeqwi.
Tanzarin d timeẓyanin d tiɣunǧranin.
Taqemmuct d taxatemt.
Acekkuḥ d aclawa,d aselban.
Lqed d alemmas.
D taččurant d tagrurzant.
Tesɛa yiwen n wul d leǧnan n ɛiden.
Ul d aleqqaq,d aḥnin, yettfeggiḍ d afrayen yeswayen tameddurt.
Acmummeḥ n wudem-is yemlek akk wid mi fuǧent wallen-nsen fell-as.
Yeggar tumert ɣer iziɣṛen yettwalin allen-is yenneflen d sser.
Ur sinnent tikerkas.
Teṛẓen, yettiẓwiɣ wudem-is.
Lebɣi-is yesɛa tafriwin.
Tirga-s d tid yukin yuggin ad ɛekfent i tilawt yettrejdilen.
Asirem-is d afessas am yifer n useklu.
Yetturar waḍu yettawi deg-s yettara.
Timad-is d aẓṛu n lettkal.
D ablaḍ deg asif.
Warǧin ad tt-yeskeṛkeṛ akken yebɣu iḥeml-d d uguren
D tagi i d Dihia
Akka id as-tsemma yemm-as.
Tezdeɣ deg yiwet n taddart deg udrar.
Ɣer tecḍaṭ n ǧeṛǧeṛ, ur tettagad ara aẓaɣaṛ.
Akken yeqqaṛ yinzi.
Tekfa-d leqraya-s di tesdawit n Lmulud At Mɛemmer.
Taɣult n tdamsa.
Zrin kra n wagguren tufa-d lxedma.
Yiwet n tkebannit n uḥric n uznuzu d tiɣin.
Tessen yiwen deg ubrid-is.
Ddan akken d acu i ddan.
Myaɛjaben, iḍleb-d afus-is.
Yefka-tt ɛemmi-s imi bab-as yemmut mi tella di dduḥ.
Deg unebdu-nni kan tedda d tislit.
Tura tesɛa sin n warraw-is, Tafsut d Yidir.
Kullec iteddu akken iwata.
Txeddem deg berra, trennu deg uxxam.
Tessirid ijeqḍuṛen, tesmeḥsis i Zohra.
Imi tḥemmel-itt mliḥ.
Cwiṭ kan acemma, tefrawes, am win itt-yewten s yiṣerfiq.
Heqqa d lawan n terda-w!
Ur d-teffiɣ tiqit.
Tekcem-itt tudgi d tawla.
Iḥebbek wul-is s tazla.
Tebɣa ad teffer, xas ma weḥdes i tella.
Azekkan-nni tasebḥit tbed-as i wemjay ɣef umnar.
     	***
     Temmeslay d yimman-is send a d-uɣalen idammen-is deg usnidi, tefra-tt…
Tezukrar cwiṭ ur tenni ara i urgaz-is, armi d tameddit-nni.
Yenbedel wudem-is.
Yuɣal akk d aqemmuc yebda yettṣeṛṣiṛ.
Tebɣiḍ a tenɣeḍ mmi-tneɣ? 
Ur as-yezmir ara baba-s?
D nekk ur nezmir ara ad t-awiɣ.
Ad as-uɣalaɣ s lmendad.
Imi ur tezmireḍ ara i terwa-m, iwumi i tezweǧeḍ?
Ayen i tgiḍ axxam?
Yessenzef-itt s yimeslayen-is.
Nettat yettenfufuden,yeknan , yuḥwaǧen tayet-is ad tsened fell-as.
Ugar n wayen akk yezrin.
 Hraw yixebbic-is yuɣal d aḍṛef.
Temmar ɣer wudem-is s yisuɣan.
Sel-d mliḥ.
Yiwen ur i yi-ɛawen deg waraw-iw.
Lhiɣ-d yid-sen weḥdi.
Bubbeɣ taẓayt n wussan d teɣzi n wuḍan.
Werǧin i d-nniɣ aḥ!
Sekraɣ-d tameṭṭut d urgaz s urfad n uqeṛṛu.
Ass-a uɣaleɣ d tufza deg imi-k s lqubat-ik.
Yak nemtawa ur d nrennu ara dderya.
Kra n wussan kan di leɛmer-is ur yesɛi ara amihi fell-i.
Ma yerra-t waggur akin d turart s tarwiḥin.
Suref-iyi, ur tkacafeɣ ara d acu ara yeḍṛun!
Ur d-gireɣ ara iman-iw di lebɣi n yilu.
Ur tekkiɣ ara daɣen tura di tmegreḍt akken ad bedleɣ ayen yuran.
Ala d awezɣi!
Aqli nniɣ-am-d.
Ɣef mmi-tneɣ ad yeḍṛu wayen ara yeḍṛun.
Arju ! nniɣ-ak ur tufiḍ i yellan akk.
Tura dayen isehlen maḍi.
Igzem-as-d awal.
D lmuḥal, werǧin ad ɛiwḍed i wawal-a.
Di tmurt-nneɣ tugi-t tmendawt.
D leḥram deg ddin.
Tugi-t, tɣunza-t tmetti s lekmal-is.
Ddu akken i ddan waman.
Ddin iḥerem-aɣ ula d tudert.
Briɣ i usaḍuf n tmurt-a.
Ur d cqiɣ di tmetti, nekk tidireɣ ad dreɣ i nekk.
Anef ad inin, anef awal yellan ɣef sin ad tarren ɣef xemsin. 
Ur d-tekfi awal, yeẓheḍ tewwurt.
Yesmerjgel-itt, yeǧǧa-tt trekkem.
Allen-is tizegzawin lxint-d seg yimetti.
Tbed, tqubel lemri.
***
Ḍṣant fell-as temdukkal-is di lxedma.
 Tettenɛil txezzu tiɛeqqacin-nni yerkin aɛebbuḍ-is, yesxesṛen ṭṭbiɛa-s.
Ula tikkelt ur tezgil ara tiɛad n usebleɛ-nsent.
Xedɛent-tt ur qarɛent ara.
Tettemɛebbar d imeṭṭi ɣef yixef n lecfur itt-yugaren.
Mi akken tihint fell-as.
Yiwen ur yuksan amek yenger wul-is.
Amek tcelleḥ tasa-s.
Ur ibub ḥedd taɛkemt-is.
Ur tufi tayet ara as-yellin d tasylelt mi aka knan ijufar-is.
Yiwet n tekti kan i yettezin i imelken iziɣer-is d wallaɣ-is.
Tuɣ tasga deg ussan-is.
Tesduqqus uḍan-is.
Ur tettili ara d asfel n umexluq-a ur nelli siwa di lekwaɣeḍ d radyuwat.
Tamejjayt-is tegguma, tewwet akk s tezmert-is, terfed ifassen i temsalt-a.
D leḥram di ddin, yugi-t ula d asaḍuf.
Twala deg-s d argaz-is s timmad-is.
Tɛedlem akk amek i tettxemimem.
Leɛtab n ṛṛuḥ d yiziɣer, d tfekka d yiḥulfan aɛni mačči d leḥram?
Asaḍuf-a aɛni ur yugi ara iberdan yeččuren d igurdan akken ur teɣli timiṭ?
Deg yal adeg?
Aɛni timetti ur tettwali ara acḥal n wid yettmentaren deg izenqan,?
Terra-d nehta dan-d wurfan d ucetki.
Amecwar seg taddist ar tarawt, ɛeddaɣ-d yakkan deg-s.
D awzɣi ad crurdeɣ daxel n uzabuq-a ineqqen i tis kraḍ.
Ahat ur ẓerṛeɣ ara tafat i lebda. 
 Ččar ul-im d Rebbi.
Yal lufan yesɛa deg-m amur-is n tezmert-im d ṣṣber-im.
Ahat d wa akk ara yillin d afus-im ayfus.
Ad sweɣ acwari n tkaciyin.
Yekkes askurec-is deg-i.
Ad-yezdi yid-m ugar.
Tikwal nessexdam ayen akk qessiḥen.
Tisegnatin xarez sya s yihin.
Nekkat akk tazmert-nteɣ s lbunyat.
Xas akka yettagi ad yebru i kra.
Yeckenṭeḍ di lḥammu n yemma-s d yiẓuṛan-is.
Ur lliɣ ara d yemma-s.
Beddeɣ nekk d lemri udem s udem.
Aɛebbuḍ-iw qrib ad yeṭṭerḍeq.
Tacabuṭ-iw tulli-d d asawen.
Ur ttwalliɣ ara tifednin-iw.
Tidmarin jxent lxent brant i yiman-nsent.
 Udem-iw werraɣ d asellaw am yixef n laḥbeq.
Yekkes-iyi akk wejɛuɛu-nni d yemɛuqan i d-yessalayen tamurejt.
Illul-d deg-i lebɣi i lmakla.
Beqquɣ ad seḥnunḍeɣ ula dayen ur nettmačča.
Ttiniteɣ-d ayen ur nelli.
Seg ulac yuɣal yella, yedder.
yettneqlab daxxel-iw.
yekkat akken iweɛa, ifassen, iḍaren, aqeṛṛu.
Iɛeffes ɣef tassa-w, yettekay ɣef ul-iw qrib ad t-yeqleɛ.
Ad yurar yis-s.
Wehmeɣ deg-k a yiḍ.
Qqaren ṭsen waman d yisɣaṛen.
Talwit tesburu-d s yiccuḍaḍ-is.
Tafrirt tettengeẓwaṛ ulawen d ikerfafen.
Ttsuɣun s tsusmi.
Mi d-ters tnafa ad dunt tlufa.
Mi d-ddant tlufa ad texreb tnafa.
Yal mi ara ɛerḍeɣ ad ṭseɣ , kufreɣ iḍaq deg-i nnefs.
Tezziɣ ẓelmeḍ, yeffus, qqimeɣ ger tsumtiwin.
Dayen ur zmireɣ ad knuɣ.
Ur zmireɣ ara ad zdiɣ lqedd, naɣ ad beddeɣ.
Ula d tikli sin isuraf kan ad yebɣu ad yeffeɣ wul-iw.
Tameṭṭut-nni fessusen, iḥedqen.
Tuɣal teffeɣ-itt lkerra.
Sya ɣer da yegguni-iyi leḥbis d ustaɛfu.
Leḥsab d useḥseb n wussan.
D lqerḥ yeqqazen ula d iɣsan.
Ad terbeḥ timsizelt n tẓa n wagguren.
Wehmeɣ tikwal ma ara ttwaliɣ kra n tlawwin s taddist cmumḥent.
Tiyaḍ s lufanat deg yirebbawen-nsent mazal kfin tuṭḍa.
Smentagen times yexsin deg allaɣ-iw s uwejrireḥ-nsen d yisuɣan-nsent.
D awezɣi ad wenseɣ askiɛew n wucanen.
Ad bibbeɣ uḍan nekk d ugrud yetqinẓin.
Yettru nekk ur ẓṛiɣ sebba.
Yeṭṭef-iyi waṭṭan d azmni ur nḥellu.
Kkateɣ d tisaɛtin di tarda, aẓmay d ufsar-nsent.
Ad kiwent akken ad ɛiwdent ad mesxent tameddit kan.
Ad cedhiɣ ad sendeɣ ɣef umeṭṛaḥ war ma yesduqqes-iyi-d s teɣwist-is.
Ad jmeɣ adlis ad sraḥeɣ isebtaren-is.
 Ad twenseɣ s yifyar-is.
Ad bḍuɣ yides iḥulfan ad innigeɣ anda akken bɣiɣ nekk.
Kkreɣ mrawet n tikkal ad sfeqdeɣ  umecṭuḥ.
Ad ɛasseɣ din yuki naɣ yexxuc.
Deg yiḍ yebda asemɛirew yezdin imeṭṭi d taḍṣa.
Ad kreɣ ur ukiɣ akken medlent wallen.
Ad as-sfeqdeɣ, ad t-ssuṭḍeɣ.
Mi yetti idis yuɣal ɣer tnafa-s ad d-griɣ din waḥdi am bururu. Baba-s yeffeɣ yakkan seg texxamt.
Alma yewweḍ uqcic d argaz neɣ taqcict d tameṭṭut ara d-yuɣal.
Nekk iḥemlen ad ḍṣeɣ ad sfuǧɣeɣ akk d temdukkal-iw.
Ad mmeslayeɣ aṭas akked yemma d yessetma.
Tura tirza akk d trezzaf d leḥram ɣef tyemmatin.
Ṛehneɣ tudert i tudert-niḍen.
Ur walaɣ ara arraw-iw amek i ttimɣuren.
Nekk yeqzuzmen gar tlufa d leqdic n uxxam.
Tarda, aniwel d wayen nniḍen.
 Ddwawi d iwellihen n yimejjayen.
Teqsaḥ n wul  n tid i yettɛassan i yettrebbin s yedrimen.
Werǧin i d-rbant akken ad ḥussent.
Lliɣ am win i jebden waman ɣer lqaɛ n yilel.
Mačči d rrekba n lemwaji, d ufarreǧ deg yiselman i t-id-yefnan.
Yessusef-it-id ɣer yejdi.
Ad yaker tajeqimt n ubeḥri i turet.
Ass-a mi d-ufrareɣ ɣef waman.
Tban-iyi tmuɣli akkin.
Kerzeɣ abrid-iw s waccaren d tuɣmas.
Rẓiɣ-d asalu tadamcact i wegris.
Yusa-d weqẓiẓ-a ad yessemderkel tikli-w.
Ad yewwet s ugrez deg ussan-iw.
Ur ttɣemmiseɣ ara i tikkelt- nniḍen.
Ur d-yeqqim deg-i nnefs ara iqiden akken ad ɛeddiɣ deg iɣeẓṛan.
Seddaw tilli n lmut.
Zgiɣ ttruɣ, ama beddeɣ naɣ qimmeɣ.
Ttruɣ kan, ttmirin weḥd-sen am yiɣbula di tefsut.
Ageffur n uḥeggan.
Smektayen-iyi-d acḥal yelha mi ara tegreḍ irebbi i mmi-m.
Ad yettaḍsa, ad yecmumeḥ, ad yurar, ad yemmured, ad yedidac.
Ad yeɣli ad yekker.
Ur iyi-cellef maḍi wayen yakk i d-cennun.
Ggiɣ aẓekka i yiman-iw, kufneɣ tirga-w.
Rriɣ timedlin ɣef yimal , briɣ i ṭṭbel deg uman.
Serḥeɣ i kra din daxel n uxendus.
Ɣer tagara ur t-id-ɣḍileɣ ara.
Refdeɣ ifassen kecmeɣ seddaw n tarkiḍṭ n tarawt s teɣzi d tehri n tin yurjan tafsut.
Werɛad i d-yewwiḍ wass n leslak.
Takemmict neɣ tirect n wurfan.
Yebda yekkat wejgu n uɛrur-iw.
Ḥmimuc i tcenfirin.
Yezgen yiḍ drebzeɣ ɣer wanda i d-rebbunt tlawin di Tizi Wezzu.
Wehment tefremliyin mi i yi-d-wallent s tadist yerna cebbḥeɣ-d.
Ad as-tiniḍ imiren i ddiɣ d tislit.
Taqendurt-nni n leḥrir ad-am-teɛṛeq.
Ad teccexmimi s yidammen d dwawi.
Xas beddel-itt ma tuɣeḍ awal-iw.
Anef-as, ad qqimeɣ yis-s.
Awi-d ihi isem-im.
Bɣiɣ isem-im kemm mačči win n urgaz-im.
Lufan-a ara d-ilalen d mmi-s.
D wa i d asaḍuf ar ɣur-neɣ.
Ttḥulfuɣ amzun akken d nekk kan i teɛna temsalt n tadist-a.
Agrud-a ara d-ilalen.
Ṭṭef-itt d tilelli i kemm.
Aɛni mačči d tameṭṭut yurǧan aya?
Kcem tura ɣer tama n tarawt.
Ih! dihin ɣef ẓelmeḍ n tzeqqa-nni akkin.
Lqerḥ yettnerni, tiyitiwin am yisegnan.
Teṭṭef di lḥiḍ.
Tzelmem kan ciṭ.
Tuget n teftilin rɣant.
Teḥrured tɛedda sdat n webduz akken ur yesɛi tiwwura.
Tettalid din yir tariḥt.
Ttawḍen-tt-id yiriran.
D iɛerrumen n leqṭen yelbubɣen.
Tibuwaḍin n ddwa tilmawin.
Tisegnatin akken d tiɛeryanin di tlemmast n idurar n uɣrum. Tabernint terreẓ aman ẓeqfen.
Tuz ɣer yiwet n tzeqqa iceɛlen akken ilaq.
Tilmeẓyin d yilmeẓyen , tqesiren, tkeɛkiɛen  taḍṣan.
D acu i tebɣiḍ?
Ur as-terri ara, twehha kan ɣer uɛebbuḍ-is.
Tesred, telɣet di tesga am uydi yettrajun bab-is.
Aneqneq n tefremliyin d lqablat.
Isuɣan d yimeǧǧiden n tlawin.
Sexcawten-t lewjuɛ.
Tebbuneḥ di teɣmert.
Tettḥelil-iten ad rren lwelha ɣur-s.
Zemmem qemmem, ṭṭef immi-m sussem.
 Ali-d ɣef ṭṭabla !
Ṭṭabla-nni n wuzzal fell-as tigelmimin n yidammen kersent.
Tewwet akk tazmert-is ad teɛnenni.
Tebɣiḍ ad kem-nawwi s ibibbi ɣef yeɛrar-nteɣ.
Sɛeddan-tt aka kan s tɣawla.
Tuzzel lqebla-nni ar tqarɛet-nni n larkul tebbeɣ ifassen-is.
Ad as-tinniḍ d iẓuran n lmut naɣ n nnger i iɛelqen din.
Ers-d, terǧuḍ di tzeqqa ar tama-ihin-nniḍen.
Ur d tettarweḍ ara send saɛa naɣ snat.
Teẓuɣer iḍaren-is s sber-nni n Yub alammi i tewweḍ ɣer texxamt.
Sin n yimṭarḥen n wuzzal sedḍen , qecren.
Tettejɛuɛuy tettemɛuqu s yiwen n ssut s yiwen n lmizan , war ma teḥbes.
Yiwet d talemmast n tlawin, tayeḍt d tilmẓit mliḥ.
Mlalen yiqerra d yiḍarren yiwet teẓẓel aka, yiwet akken nniḍen.
Udmawen-nsent ḥecṛen am yizgaren iggan adur ɣer tmezla.
Yal ta tettraǧu nnuba-s.
Tɣunza ad tekcem.
Tettawi tettara deg ugnir am tin yettawin lxiḍ deg uẓeṭṭa.
Ad ttberreḥ ahruḥu s ṭṭelq n ugerjum-is.
Tettḥawat deg wid i d-yeslan ad tt-ɛiwnen.
Ad tessuter deg baba-s yemmuten ad as-yeṭṭef afus.
Ad yili yid-s, neɣ ad yeglu yis-s.
Wissen i wacu i yegzem Van Gogh ameẓẓuɣ-is.
Wehmeɣ amek i kemmleɣ yid-k.
Limer am tura seg wass amenzu ad ak-d-ǧǧeɣ aɣebbar.
Frida meskint txuṣ tazmert.
Acu tesxerbubuceḍ akka?
Yesɛa lḥaq imi i yeɛzel iman-is.
Ḥaca Lbacir Buclaɣem i yi-tt-yetteqden.
Ldi afaylu amaynut.
Mazal ur iyi-tessineḍ ara.
Rǧu arma tellext lqaɛa.
Aru arma yeḥfa wallaɣ-am.
D ta i d tafyirt taneggarut i wass-a.
