Yerreẓ ansi ur yettunejbar.
Lliɣ ssarameɣ tudert-iw d kečč.
Ɣileɣ lerbaḥ-iw d kečč.
Tudert ur nesɛi tudert.
Tudert mačči kan d tuffẓa n uɣrum.
Nekk ɣur-i tudert d ayen nniḍen.
Dayen fecleɣ, dayen uyseɣ.
Isudd ubrid ɣur-k.
Ulac argaz yuɣen tameṭṭut n babas.
Ulac tameṭṭut i izewǧen d mmi-s n urgaz-is.
Abbuh dayen tewweḍ tyerza s aḥdid.
Ur zmirent ad walint wallen-iw tayeḍ ɣer yidis-ik.
A wid mazal di tudert, ur qebblet ara ad tilim d aklan.
Ur qebblet ara tayri ad tuɣal d lɣerḍ i yiṣeggaden n tayri.
Lebɣi-nwen ma yella d amaɣud, ma yella d aheggar beggnet-t-id
ɛinani.
A wid i n-ǧǧiɣ dinna di tudert kkset-as aɛjar i tayri.
Kkset-as aḥram.
Tayri d azref, tettalasem deg-s merra.
Anfet-as ad d-tessemɣi afriwen.
Ma yehwa-as ad taweḍ aggur akked tziri.
Zuxet yis-s, tuklal ttnefcic am uqcic n ccuq.
Ɣurwat ad ken-ɣiḍeɣ ad as-tinim meskint.
D tamcumt tenɣa iman-is.
Di tidet d asider i ssidreɣ imaniw.
Bɣiɣ ad iliɣ d anza ara ken-id-yesmektayen.
Bɣiɣ ad iliɣ d talast.
Ur mazal ara ad d-yeḍru wayen akka i yeḍran yid-i.
Bɣiɣ tadyant-iw ad tili d tamsirt i wid i n-ǧǧiɣ deffir-i.
Tasuta tettales-itt-id i tayeḍ.
Ad as-fken i tayri azal-ines i tuklal.
Tabrat-agi ad tili daɣen d izen i yimawlan.
Ur ttḥettimen ara ɣef tarwa-nsen ayen ur bɣin ara.
Nekk ur uggadeɣ ara lmut n uẓekka am wakken uggadeɣ lmut di tudert.
Riɣ ad iliɣ d asfel riɣ ad iliɣ d aḥebbas i yiṣeggaden n tayri.
Ad teḍru am wakken i teḍra akked temcumt-nni,
Tucmit-nni i icemmten imawlan-is.
Tenɣa iman-is.
Akken i wen-yehwa get-iyi isem.
Tameɣrast n tayri.
Di lqedd d tawezzlant annect n tdebbuzt.
Udem-is merra wwten-t yiḍerfan.
Acekkuḥ-ines am yilis n taduḍt.
Ccib ur yezgil anẓad seg uqqeru-ines.
Tettcuddu-t s yiwen n umendil annect n ugertil.
Werǧin i tessin amejjay.
D nettat i yettlawin iman-is s yiman-is.
Marnuyet, amagraman, mejjir rnu-as ɣer zzit n uzemmur.
Ɣur-s zzit i tuččit d udhan.
Tura aql-aɣ di tallit tatrat.
Ggten ttawilat i yessishilen tudert ɣef umdan.
Nettat ur d-teclig deg wacemma.
Teṭṭef kan di tidak n zik-nni.
Arraw-ines di geddac yid-sen.
Sɛan akk imeḍqan n lxedma.
Akken ma llan zedɣen di temdint.
Nettat tesmenyaf taddart ɣef temdint.
Arraw-is werǧin semmḥen di yemma-tsen.
Ussan n yimuras d wussan n ustaɛfu n ddurt.
Rezzun-d fell-as merra.
Kra tt-ixuṣṣen ad as-t-id-heggin.
Yal mi ara d-rzun fell-as, nettat ɣur-s d tameɣra.
Temlal tasa d wayen i turew.
Nnwal n yemma Daɛda d aziḍan.
Win i t-iɛerḍen ad yecfu fell-as.
Ad tɣeẓẓeḍ iḍudan-ik.
Deffir n yimensi d tamɛayt.
Timucuha n yemma Daɛda ḥemmleɣ ad asent-sleɣ.
Tikwal llant tmucuha ur d-tettfakka ara deg yiwen n yiḍ.
Ruḥet ad teṭṭsem, ad awen-tt-id-kemmleɣ azekka.
Baba d yemma tessewhem-iten tgella n yemma Daɛda.
Anda bɣuɣ ččiɣ seksu werǧin ẓid am wagi i d-tettnawal yemma.
Nekker ad d-nuɣal ɣer temdint.
Fukken wussan n yimuras.
Yemma Daɛda ad temmeɣ ad aɣ-d-tefk tayaziḍt ad d-neglu yis-s.
Tekker yemma ad d-tniwel seksu s uyaziḍ-nni.
Iraggen-is ssefraḥen si lbaɛd win i ten-id-yesraḥen ad yesqeḍ.
Mi d-yewweḍ lawan n yimensi ters-d teccuyt-nni.
Tettekkes-itt-id si tebḥirt-ines.
Yezzi-d umalas wayeḍ nuɣal nezzi ɣur yemma Daɛda.
Amek i d-yeffeɣ seksu-nni ?
Ahat d lxeḍra-nneɣ i diri.
Qbel ad d-nuɣal temmeɣ teččur-aɣ-d aḍellaɛ n lxeḍra.
Ur neẓri ansi i ten-id-wwin.
Aman n tala zeddigen yeṣfan.
Aman n tala ur ɛdilen ara akked waman n usariǧ.
Qbel ad d-nruḥ negla-d s ugdur n waman.
Kemm tfetleḍ seksu s yiffasen-im, ma d nekni nettaɣ-it-id si tḥanut.
Ur yeɛdil ara seksu n uftal d seksu n tmacint.
Mi nekker ad as-nbeqqi sslam temmeɣ teččur-aɣ-d aḍellaɛ n
Seksu.
Kemm tessewwayeḍ s yisɣaren deg lkanun ma d nekni nessewway s lgaz.
Ur d-teɛdil ara lbenna n tgella ara yewwen s yisɣaren d tin ara yewwen s lgaz.
Mi nekker ad d-nruḥ negla-d s tquciḍt n yisɣaren.
Nɣil d aksum tewwim aksum.
Nɣil d lxeḍra tewwim lxeḍra.
Nɣil d aman tewwim aman.
Nɣil d isɣaren tewwim isɣaren.
Anda-t wugur tura?
Mi nekker ad d-nruḥ tegla-d akk s wayen i s-ilaqen.
