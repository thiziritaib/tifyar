Yal ass akken.
Ansi yekkes aḍar a t-terr nettat.
Ad-tẓer anda akka yexdem lɛecc-is.
Anda akka yesɛa axxam nniḍen ?
Tuɣal tettruḥu ɣer tkebbunay yessekruyen tinezduɣin.
Tebɣa ad as-teffeɣ seg uxxam akken meqqar ad as-teǧǧ listeɛ netta d tmeɛzuzt-is.
Tameddit, mi d-yekcem testeqsa-t ɣef wahil n lxedma-ines n uzekka-nni.
Azekka ad iliɣ di lbiru alarma d setta.
Imir sɛiɣ yiwet temlilit d yineɣmasen deg uxxam n tɣamsa.
Ur ẓriɣ ara ɣef wacḥal ara tt-fakeɣ!
Ɣur-s nettat, teddez tebrez, azekka ad t-texdem d ccɣel.
Tella deg yiwet tkerrust tettqabal-d tawwurt tameqqrant n tkebbanit.
Takerrust-agi, tekra-tt-id akken a tt-tessexdem deg wahil i d-thegga.
Di ṭunubil, ad as-tiniḍ di ssilun i tella.
Teṭṭef-itt tergigit, tidiwin, tugdi.
D tagnit ur nlaq ara ad tt-sruḥeɣ.
Ilaq ad ssiwḍeɣ ɣer yeswi.
Ddqiqa ɣur-s d aseggas.
Cwiṭ kan attah teldi-d tewwurt tameqqrant n tkebbanit.
Twala takerrust n urgaz-is yefka-tt-id umnar ɣer berra.
Teḍfer-it, ansi yekka nettat deffir-s.
Azniq yettak-it i wayeḍ.
Si tezribt ɣer tezribt.
Tesɛiḍ timlilit d tɣamsa.
Wagi mačči d abrid yettawin ɣer uxxam n tɣamsa.
Tḥareḍ melmi ara tawḍeḍ, tejjmeḍ-tt degmi akka tzerbeḍ tikli.
Yewweḍ ɣer yiwet lbaṭima d taɛlayant, yeḥbes.
Yers-d si tkerrust-ines yekcem si tewwurt, yuli.
Ziɣ dagi i tella tinna i iḥeggṣen irgazen.
Dagi i d as-yekra axxam.
Netta yekcem, nettat deffir-s.
Twala-t yeḥbes deg wunnig wisrebɛa.
Yesṭebṭeb deg tewwurt n yiwen uxxam.
Nettat, yuɣ-itt lḥal deg wunnig wis-tlata.
Tuɣal-d ɣer uɛessas-nni yellan ɣer tewwurt, testeqsa-t.
D anwa i d axxam n Yeḥya?
Dagi, di labaṭima-agi ulac anezdaɣ isem-is Yeḥya.
Ur skiddib ara felli, s wallen-iw i t-walaɣ mi yekcem ɣer uxxam.
Amezwaru d axxam n si Yidir, ma yella d wayeḍ d axxam n Dduktur Meẓyan.
Xas ur ttḥewwis ara amek ara yi-tesɣelṭeḍ.
Ɛni yefka-yak lmelḥ ufus?
Ula d ayen ẓrant wallen-iw ad iyi-teskiddbeḍ.
Yiwen ɣef uẓelmaḍ wayeḍ ɣef uyeffus.
Tqerreb mliḥ ɣer tewwurt n uxxam yellan ẓelmeḍ.
Temḥeṣ mliḥ tira yellan ɣef tewwurt.
Yuker ḥeḍreɣ, yeggul umneɣ.
Nettat tesseḥreṣ d akken tameddit-agi ad tt-tefru.
Akken tebɣu tili teswiɛt.
Akken bɣun ffɣen-d yigemmaḍ-ines.
Temmeɣ, tessers aḍad-ines ɣef tqeffilt n nnaqus.
Cwiṭ kan akka attah teldi-d tewwurt-nni.
Tban-d yiwet teqcict d tacebḥant, d tamelḥant, tzad di thuska.
Azul, i d as-d-tenna teqcict-nni.
Azul a yelli, d wagi i d axxam n Si Yeḥya?
Ala a xalti, tɣelṭeḍ di tansa.
Mebla ccek, d isem n ukerray amezwaru i yeǧǧa ɣef tewwurt.
Ad iyi-yesseɣleḍ.
Si Yidir dagi i yella ɣur-wen?
Ur ssineɣ ara Si Yidir-agi, tɣelṭeḍ di tansa.
Nniɣ-am xaṭi !
Yerra-d tawwurt ɣef wudem-is.
Teṭṭef aqerruy-is tettxemmim.
Awwah, d awezɣi ad uɣaleɣ s axxam alamma sskefleɣ-d tidet.
Tegzem-itt di rray-is, ur tettruḥu ara alamma tefra-d ccɣel-is.
Tuli ɣer wunnig wis-setta, tessikid-d ssyinna.
Tedduri akken ur tt-id-iẓer yiwen.
Ur ttruḥuɣ ara ssya, ɣas ulamma ad sɛeddiɣ iḍ dagi, alamma d ṣṣbeḥ.
Ismektiyen-ines rran-tt ɣer deffir.
Smektan-tt-id s wussan n zzhu.
Tayri d rrezg i sɛeddan di sin.
Temmekta-d ussan n tesnawit d tesdawit.
Tuɣal tettxemmim ɣef uzekka n warraw-is ara d-yekkren d igujilen.
Lwaldin-nsen mazal-iten d imudduren.
Ah ya ddunit, ideg i d-negra!
Si ddqiqa ar tayeḍ, tessikid ɣer ssaɛa i yellan deg ufus-is
Tsenned ɣer lḥiḍ, teqqim tettraǧu.
Seg wakken teɛya, truḥ am wakken yettsawam-itt-id yiḍeṣ.
Tesla ar wunnig wis tlata sin n yirgazen heddren gar-asen.
Teɛqel-it, mebla ccek, d ṣṣut n Si Yeḥya.
Teẓdem ɣef tewwurt-nni, tekkat deg-s s ifassen d iḍarren, tettsuɣu.
Llit tawwurt ay iḍan neɣ a wen-d-awi imsulta.
Telli-d tewwurt, yeffeɣ-d urgaz-nni.
Anda-tt tmeṭṭut-agi i iḥewwṣen irgazen?
Nettat tettayzag, trekkem.
Tekcem s axxam-nni, tufa-n snat tlawin.
D kemm i d tameṭṭut-is tamaynut.
Teẓdem fella-s, temmeɣ-as ɣef temgerṭ akken a tt-texneq.
Taqcict terwel ɣer baba-s akken ad tt-iḥudd.
Baba-s n teqcict, iqubel-itt-id s leɛqel.
Yeɛreḍ amek ara tt-id-yerr ar leɛqel-is, akken ad tethedden.
Tebɣiḍ a d-tiniḍ Si Yeḥya ?
Thuddem axxam-iw, tesdermem ddunit-iw.
Zik, qbel ad ken-yissin, nella nettidir, di rrezg ar yiri.
Aha ssefhem-iyi-d kullci.
Ales-iyi-d tamacahut-im.
Aql-i yid-m ad kem-ɛiwneɣ.
Ɣas ma yella kra i ixeṣren a t-nṣeggem.
Ur tettagadem ara Rebbi?
Yewwi-ken ṭṭmeɛ.
Acuɣer ur testeqsayem ara ma yesɛa tawacult neɣ xaṭi?
Acuɣer ur testeqsayem ara ma yesɛa tameṭṭut, uqbel ad as-tefkem yellitwen?
Yewwi-d lexbar s wacu i itezzin deg uqerru n tmeṭṭut-agi.
-Lameɛna ur d as-nefki ara yelli-tneɣ.
Ur yelli d aḍeggal, ur t-nnuseb.
S wallen-iw i t-walaɣ mi d-yekcem, mi yeffeɣ seg uxxam-agi.
Ayagi d tidet!
I kečč, acuɣer i tnekreḍ sgellin mi k-id-steqsaɣ fell-as ?
Tura ad am-d-ssfehmeɣ tamsalt s ttbut.
Nekk d amejjay di taɣult n tarrawt.
Argaz-im yettdawi ɣur-i.
Aṭṭan-is d ɛeggu di tuzuft.
Argaz-im mačči d menwala.
D netta i d-yessutren deg-i akken ad yettdawi ɣur-i deg uxxam.
Nekk qebleɣ, awi-d kan ad yeḥlu.
D wagi i d iswi n yal amejjay i yettqadaren tawuri-ines.
Atah ukaram-ines ma tebɣiḍ a t-teɣreḍ.
Ɣlin-d seg wallen-is annect n yiqerqac.
Teɣli ur teẓri anda i tedda.
Mɛawanen fella-s refden-tt s ameṭreḥ.
Ssawlen i urgaz-is Si Yeḥya.
Uɣal-d tura, atan tameṭṭut-ik dagi ɣur-neɣ, tenṭer.
