Ula d tanezduɣt ad am fkeɣ anda ara tesdariḍ aqarru-m.
Sɛiɣ axxam yeqqim d ilem meqqar zdeɣ-it-kem xir ma tezdeɣ-it tissist.
Nniɣ-awen d Rebbi ara wen-d-yerren lxir, wamma nekk ur zmireɣ.
Arezqi tura dayen yebda amahil-ines.
Amɛellemm-ines iḥemmel-it aṭas.
Mačči d win yestehzayen di lxedma-ines.
Arezqi d win ixeddmen lxedma-ines s lmul d leḥmala.
Ula d ixeddamen ukud ixeddem heddren felll-as ḥala s wayen yelhan.
Ttadren-t-id kan di lxir.
Arezqi di tkebbanit-agi d netta i yeṭfen taxriṭ neɣ d amassay n tedrimt.
Di tallit-agi ideg yella Urezqi d amassay di tkebbanit-agi.
Tzad di lerbaḥ armi yettuḥettem fell-asen ad rnun ad d-skecmen ixeddamen.
Acku tura takebbanit meqqret.
Arezqi tura d tidet tbeddel fell-as.
Yuɣal s tnezduɣt-ines s yedrimen, ur t-ixuṣ wacemma.
Txeddmeḍ lamaɛna werǧin kem-wallaɣ tezmumgeḍ.
Acuɣer akka yezga leḥzen fell-am ?
Anef-iyi kan tamacahut-iw meqqret.
Tamacahut-inu tugi ad tuɣal d taqburt.
Acḥal-aya fell-as.
Ihi d tamachut n tayri?
Ih n tayri tufiḍ-tt-id.
Tayri ur newwiḍ s iswi.
Tayri yebḍan d iceqfan akken kan i d-tlul.
Ddwa-inem d ṣber d tatut.
Ur zmireɣ ara ad ttuɣ wala ad sebreɣ.
Ihi anda-t yixef-is?
Ttnadiɣ mazal t-ufiɣ.
A rrezg n wagi i tḥemmleḍ.
Ah lemmer ufiɣ ad iliɣ d netta.
Tqessireɣ kan yid-m usiɣ-d ad ẓreɣ ma yella kra n wayen-kem ixuṣṣen.
Xaṭi ur yi-xuṣ wara a Ɛli tanemmirt.
Yal mi teɛreḍ ad tettu dɣa din i d-tettmekti
Ula di lxedma-ines ur iris ara lxaṭer-is.
Ur tezwir ara allaɣ-is.
Testeqsay deg yiman-is.
Tignawt teṣfa igenni yemqarnan s yetran.
Tiziri am wass.
Ɛli yelli ṭṭaq n texxamt-ines yessikkid ɣer yigenni.
Yettfarriǧ di cbaḥ n wagguur n tziri.
Tafekka-ines tbed am usebdad.
Wamma allaɣ yedda d yifrax.
Wissen anda yunnag.
Deg waggur-nni n tziri ideg yessikkid yettban-as-d wudem n Jeǧǧiga .
Uggint ad d-ksent wallen-is seg-s.
Tuɣal-as d tanummi.
Aḥlil fell-as ula d netta yebleɛ deg ubellaɛ n tayri.
Tayri am wasif mi ara d-yeḥmel.
Kra d-yufa deg ubrid-is ad t-yeskerker bla lebɣi.
Yeẓra tanilla ɣer ad t-yawi.
Ɛli ur ifaq ara d yiman-is.
Afus n yemma-as ɣef tayett-ines.
Mazal ur tgineḍ ara.
Mačči armi d iḍ-a i qqimeɣ.
D lxir kan !
D acu-k yuɣen?
Ur iyi-yuɣ kra.
Allen-is baɛrurcent seg yimeṭṭawen.
Tayri am waḍu ur teẓriḍ melmi, neɣ seg wansi, ara d-tettṣuḍu.
Xas ulamma tettban tazwara-ines tagara wissen amek ara teffeɣ.
Waqila aḍu-agi iḥuza-k.
Mačči kan d ahuzzu kan i yi-ihuz.
Waqila d Ǧiǧǧi!
D nettat mačči waqila.
Jeǧǧiga d taqcict tuḍrift, tezyen, ḥninet, teɣra d turzint.
D aya kan i teẓriḍ fell-as?
Heddreɣ yid-s mi akken tella tuḍen.
Teḥka-yi-d merra tudert-is.
D acu ara d-tiniḍ deg-s?
D rray yelhan ahat ula d nettat d ayen ara tt-yesferḥen.
Lliɣ uggadeɣ ur tqebblem ara.
Kemmel awal-ik.
Nettat ɣer lǧiha-w ṣemmeḍet.
Am wakken ur-iyi tessin ara.
Ilemẓi-k yecba ad tessimɣer iman-is fell-k ?
Ad taf yiwen ama kečč.
Zzin, lqedd, teɣriḍ, d axeddam i telliḍ.
Kečč a mmi ulac taqcict ara k-yeẓren ur k-tettmenni ara d zwaǧ-ines.
Ɛni tenniḍ-as tugi?
Xaṭi mazal ur as-nniɣ ara.
Ihi amek i teẓriḍ d akken d taṣemmaḍt ɣer lǧiha-k?
Nniɣ-am am akken ur iyi-tessin ara.
Tessen-iyi kan deg lumur n umahil.
Teḥdeq, tettqadar, tgerrez, lamɛna ur ṣṣawḍeɣ ara ad kecmeɣ ul-is.
Ul-is tefka-t i tayeḍ.
Xas tura ahat iɛedda useggas.
D nettat i ak-d-yennan?
Ẓriɣ d akken tḥemmel-it.
Deg wul-is ulac amekkan i wayeḍ.
Yerna ma yehwa-yam ger-as tamawt ad teẓreḍ.
Wagi i tḥemmel ɛni yeǧǧa-tt ?
Yemmut neɣ yunag?
I wacu iyi-d-testeqsayeḍ akk anect-a.?
Tamsalt-agi texḍa-k tura d nekk ara d-yelhun yid-s.
Ad xedmeɣ akk ayen zemreɣ akken ad k-sferḥeɣ.
Nettat truḥ ad tgen ma d netta ikkemmel ɛawaz-is ɣer tziri.
Arezqi yuɣal a anemhal amatu n tkebbanit i deg ixeddem.
Yenṭeq-d meqran ɣer umeddakel-ines Arezqi.
Twalaḍ mi ara s-yehwi i Rebbi ad, ibeddel tagnit ɣef yiwen.
Yeshel, tuqna n tiṭ kulci ibeddel.
Tura hmed Rebbi aqla-k di rrezg.
Rebbi si zik i t-ḥemmdeɣ, ma d rrezg-inu neṭṭleɣ-t.
Yenṭel yid-is.
Yuɣal fell-as wakal.
Ula d ul-iw yedda.
Alarmi d-ḍḥiɣ d amdan war ul.
Amdan wer ur ul yettidir ara.
Yehwa-ak kan trennuḍ leɛtab i terwiḥt-ik.
Yugi leɛqel-iw d wul-iw ad ttun.
Kečč d wul-agi-inek kifkif-iken.
Sin n wagguren seg imi tt-tessneḍ yewwi-k uḥemmal n leḥmala.
Mačči s wakud i ttektilin medden taẓẓayt n tayri.
Tzemmreḍ ad tesɛeddiḍ iseggasen d kra n umdan.
Ama d argaz, ama d tameṭṭut.
D awezɣi ad temsefhamem.
Tikwal s tmuɣli kan zemren ad msefhamen.
Deg wass amezwaru i deg myussanen.
Amzun akken myussanen seg wacḥal aya.
Tesɛiḍ lḥeq yella waya.
Tayri am tɛeǧǧaǧt ur teẓriḍ melmi ara d-tass.
Mi ara d-tas tettas-d bla imenna, bla ttiɛad, bla cwer.
Tikwa tettas-d abrid, tikwa tetteffeɣ i ubrid.
Ihi nezmer ad d-nini d akken tayri tettlal-d di tmuɣli tamezwarut.
Tzemreḍ ad as-tefkeḍ anamek-agi.
Am tuqsa n usennan?
Ad teqqim akk anect-a!
Ad teqqim ugar.
Xas ulamma temmut tin i tḥemmleḍ?
Ma temmut d zyada ara tzid.
Ar melmi zyada-agi.
Alarma terniḍ ɣur-s.
Syen akkin amek i ak-d-tettban tudert?
Zegleɣ-tt.
Acuɣer teččiḍ aqerru-inek si lxedma ihi?
Acuɣer tjemmaḍ tadrimt ihi ?
Acuɣer tettcuḥuḍ ula ɣef yiman-ik,
Akken ad ttuɣ.
Welleh ma fehmeɣ deg-k acemma.
Ur iyi-d-tefhimeḍ ara acku ur tḥemmleḍ ara.
Seg imi llan tqessiren gar-asen tejba-d fell-asen yelli-s n umɛellem.
Azul fell-awen ay icawraren.
Teṛwa-m abeḥri dagi.
Aql-aɣ nestaf i tqulhatin.
Nejbed-d akk tiqdimin.
D Baba i yi-d-yuznen ɣur-k.
La k-yeqqar imensi-inek ɣur-neɣ.
Ḥader ad teqqimeḍ ur d-tettaseḍ ara.
Twalaḍ ay Arezqi ɣer Sekkura amek i k-id-tessikkid ?
Tban belli teɛceq deg-k.
Ur tufiḍ i tt-ixuṣṣen.
Arma yejbed-ik-id umdan seg umeẓẓuɣ.
Ma teqqimeḍ akka aṭas ara k-iruḥen.
Aṭas ara txeṣreḍ ma yella teqqimeḍ akka.
Tettidireḍ s yismektiyen n yizri.
Ad k-iniɣ hudd kra yellan d aqbur.
S yiceqfan n uqbur i bennun medden amaynut.
Ur yelli wayen ara xeṣreɣ.
Ayen ara xeṣreɣ, xeṣreɣ-t yakkan.
Waqila d tidet ur tesɛiḍ ara ul.
Taqcict teḥluli, tekkuli fell-ak kečč ur d-tiwiḍ s lexbar.
Ur iyi-d-hedder ara akka.
Baba-s yexdem-iyi lxir.
Ad neqqim kan di lxir.
Ma nemsukkas-d lxir-nni ad yuɣal d ixmir.
Lxir i ak-yexdem tuklaleḍ-t.
D kečč i yessawḍen takebbanit-ines ad timɣur.
Ad taweḍ akk ɣer uswir-agi ideg tella.
Nekk ur xdimeɣ acemma, ala ayen yellan d lwajeb fell-i.
Anef-asent i tmeqlac-agi.
D acu i d-ugur ma yella tzewjeḍ d Sekkura ?
Ḥṣiɣ d akken baba-s ur yettagi ara.
D afraḥ ara yefreḥ.
D nekk i ak-d-yennan d akken Sekkura tḥemmel-ik.
D acu n leḥmala tessen Sekkura ?
Mazal-itt meẓẓiyet.
Mazal-itt d tagrudt.
Waqila ur tesɛiḍ ara cɣul, waqila d nekk id cɣel-ik. Deg laɛnaya
n wid-ik-d-irebban anef-iyi di cɣel-iw.
Tura ad ak-anfeɣ lamaɛna ad d-uɣaleɣ ɣur-k.
Tala n tudert tettfeggiḍ.
Aman-is tazzalen am yiḍ am was ur sinen asgenfu ur ssinen iḍes.
Tudert tettkemmil xas ulamma tella tmettant.
Skud mazal-ik teddreḍ lli ul-ik i tudert.
Lli-as tawwurt ad yebbuḥru.
Ad t-awḍen yiẓenẓaren n tafukt ara t-yessehmun.
Ad  kksen fell-as tillas.
Ma yella telliḍ ul-ik i tudert, d tayri iwumi tegreḍ irebbi.
Tudert war tayri am tgella war tassent.
Tesneḍ akk anect-a.
Nniɣ-ak ḥader ad tettuḍ.
Meqran iruḥ yeqqim-d Urezqi weḥdes.
Iteddem-d deg yileqqafen, yettḍeggir-iten deg yigenni.
Yettmekti-d tinna yezzan ul-is.
Yettmekti-d azmumeg-ines.
Yemmekta-d tmuɣli n wallen-is.
Yemmekta-ten-id akk.
Am win ara t-yerren ɣer tqarɛet yesɛan tadimt.
Ar tura mazal ur yumin ara d akken temmut.
Ur temmut ara, mazal-itt tedder.
Yeshetrif deg wul-is ur d-yewwi s lexbar.
Qrib ad fakkeɣ tira n tullist-nni.
Ad am-ɣeẓẓeɣ taqemmuct-nni.
