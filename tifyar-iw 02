A yemma ẓẓayet tikli.
Tessekna ttɛebga idis.
Yessaɣ udfel fell-i.
D nekk i yessa d agris.
Amdan s aggur yuli.
Imessel deg yiman-is.
Amzun ur nettemyili.
Ad kecmeɣ times.
Ḥelseɣ-d i usennan.
Imeqqi-d d arẓagan.
Yiwwas ad d-yebges.
Ad yeččar iberdan.
Nekkini d amdan.
Igenni d itran kan.
Ihud i tusna lsas.
Ṛebbi d bu tsuqas.
Ad nebdu s uxbac.
Nrennu-as di telqi.
Aḥebbas ulac.
Anziz-nni n tugdi.
Nessugun ibeɛɛac.
Aksum ɣef yiɣes yefsi.
Rnant yid-s cwami.
D asgunfu n lebda.
D tuɣalin s akal.
Ansi akken i d-tebda.
Ad d-mɣiɣ d agersal.
Ad fruriɣ d asigna.
D tiqit seg umaḍal.
Ad d-griɣ d awal.
Deg  tawant iman yerreẓ.
I umrar yettara i feẓ.
Kra n wazal ad d-iḥelli.
I laẓ n tezmert yunez.
S wallaɣ-is i yettwarez.
Armi yettaggad tilelli.
I win yebɣan ad yafeg.
Ayen i as-ternam terẓeg ?
Mači ad tezwarem kunwi.
Erǧu ad yibrik yiḍ akken ad d-nesɛu itran.
Ad yennam yissiḍ tewzel n wussan.
Ad yifif ucettiḍ ad yeftel d asennan
Ad t-yels usemmiḍ, ad susmen yiḍan
Ul-iw yettɣiḍ, yeččewčew imennan
Mazal-iyi ur zmireɣ ara am urgaz.
Ad gneɣ gar yijeǧǧigen deg ugama.
Ad kecmeɣ ɣer lqahwa.
Ad keyfeɣ di berra.
Ad beddeɣ deg ubrid mebla lmaɛna.
Ur ttissineɣ ara isewwi.
Ad ssawleɣ i temdakelt-iw deg ubrid s yisem-is.
Ad fɣeɣ deg yiḍ ɣas ɣer cɣel.
Ad fɣeɣ mebla ma steqsan-iyi-d sani.
Ur selleɣ i lehḍur deg ubrid.
Ad lseɣ ayen iyi-hwan mebla tugdi.
Yekker rebbi i uleqqem.
Yesseɣli i ufzim ṛṛqem.
Yerra-iyi-t d tagust s iri.
Gen, seww , susem.
Zuzer adrar n ssem.
I wawal ma ad iyi-d-yali.
Tebrek tebrek ɣef tiɣmi
Ussu-w ma ur yeɣmi, s yiri-iw ara ad t-seqqiɣ.
Ul ur yestufa ma d allaɣ iɣunfa.
S tɣerma yessawel yimi.
Tayri d tlelli n tekti.
Ad neddari akk talsa.
Amgired akk ad yexmumi.
D amdan kan ad s-nsemmi.
D idlisen i d iselsa.
Ad talem tekti yeflan.
ad yefres yal d iman.
Tuzzuft ad tbeddel tansa.
Ziɣ tezdeg-iw d ammus.
Ɣef yixef n lmus i as-qemḍen tilisa.
Win yebɣan tayri fessus.
Timetti tluɣ s tnafa.
Gar yiḍarren i yettnus wayen i yesɣemlen akk tikta.
Yugi walluy ad yali, tuɣalin-is d akessar.
Ɣer deffir  i yettmili ɣas aswir ad yeḥeduder.
Am ucwari mi yelli, Ileḥḥu tusna tettmar.
Ayen yemger iḍelli, ass-a seg wallaɣ yenser.
Yessi-s n Ḥewwa iḥer Stockholm ɣer tqarnit.
 Ur ufint ara abrid i Adem d Ṛebbi-s i tent-yesseknan.
Ṭfent deg tikli n yemma-tsent ifernen ad tessuden iḍarren n Adem.
Ssimnent lɣiḍ-nsent d leḥmala i tent-ḥemmlen.
 Ssimnent ttnefxa n yiman-nsent, akken ay ḥemmlent.
 Seg tsuta ɣer tayeḍ armi tuɣal tikli-a tettlal-d yid-sent.
Acu kan, llant yessi-s n Lilit.
Tameṭṭut tamezwarut n Adem.
Tin yugin ad teknu i urebbit tt-yifen. 
yexleq-iten di sin seg wakal.
Tuki terwiḥt-is send ad tt-ifak s uleqqem.
 Tuker-as-d amecwar send ad yerr tadimt i wallen-is.
 Tuker-d tidet  seg wallen n Ṛebbi. 
Ṛebbi d argaz lɛali yerna d anaẓur.
Ur msefhamen ara ɣef ssuma.
Txesreḍ deg ssuq-a.
Ur d-nniɣ ara ur tedduɣ ara.
Nekk d aṭṭan n yiman.
Znuzuɣ tifekkiwin.
Ugin-iyi yigenwan.
Zenzent-iyi tektiwin.
Nekk d iman n waṭṭan.
Teɣli-as tadist, yiwen ur yesli.
Tetti tidist terra-tt i yimeṭi.
Yečča-tt d imensi , yessusef-itt d tarbut.
Yeǧǧa-tt usensi, mači d tameṭṭut.
Awal-is sennin maca ixf-is d ajeǧǧig.
Kkes akin ajerbub-nni ɣef uqerru-m.
Yezlez seg -s uɣunfu.
Terga i d-yenǧer kennu.
Ula d azlaz ad yenfu.
Yesleɣ wul s rekku.
Ad kem-yeffeɣ uḥulfu.
Ad kem-teččar takawt.
Ad yezder deg-s usnulfu.
Timmuɛfent ad  testufu i usefrurex n tatut.
I wudem-im ad yeslufu, aẓegdef i yeḍla i wuzzu.
Yessimen-ikem d ttbut.
Ẓẓerb yeqmeḍ uffu.
Yesruɣu-kem usafu, kemm terniḍ zzux.
